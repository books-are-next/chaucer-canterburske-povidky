---
title: Povídka studentova
subtitle: Začíná se část první
---

> „Vy, pane žáku,“ hostinský náš praví,  
> „jedete tiše, plachý, ostýchavý,  
> jak nevěstinka před nedávnem vdaná;  
> neřek jste slova od samého rána.  
> Snad myslíte na ty své disputace,  
> však Šalamoun dí: čas má každá práce!  
> Propánakrále, proberte se z dum,  
> teď není čas na žádné studium!  
> K lepšímu dejte něco veselého!  
> Když hru kdo začal, zajisté i jeho  
> pravidlo hry tak jako všechny váže.  
> Nekažte však, jak fráter v postu káže,  
> když pro hřích starý rozplakat nás chce,  
> ať neusnem při vaší historce!

> Rozmarnou, pěknou zápletku ať to má!  
> Své figury a fráze nechte doma,  
> by pro vysoký styl se uchovaly,  
> takový, jakým psát se může králi.  
> Tak prostě mluvte, prosím vás, teď chvíli,  
> aby vás všichni dobře pochopili!“

> Ten vážný student děl mu mírně:  
> „Vám, můj milý pane, nyní podléhám.  
> Vy jste byl zvolen, abyste nám vlád,  
> a proto chci vás poslechnouti rád  
> tak dalece, jak je to rozumné.  
> Vyprávět příběh tedy nechte mne;  
> z Padovy znám jej od učence ctného,  
> jejž proslavilo celé dílo jeho;  
> teď už je mrtev, pohřben do rakve,  
> Bůh přej mu pokoj v laskavosti své!

> Petrarca byl to, básník laureát,  
> jenž sladkým slovem doved rozlévat  
> básněmi po vší Itálii jas,  
> jak filosofií Lignano zas  
> a vůbec vědou i znalostí práva.  
> Leč smrt, jež nás tu déle nenechává  
> než chvilku, zdá se, co by mžikly zraky,  
> jej zhubila, jak zahubí nás taky.

> Leč mluvme dále o tom muži ctném,  
> jenž seznámil mne s tímto příběhem.  
> On popsal nejdřív ve vysokém stylu,  
> nežli se dostal ke vlastnímu dílu,  
> kraj piemontský v dlouhém nástinu  
> a saluzzskou též celou krajinu  
> i Apeniny, které se tam tyčí  
> a Lombardie západ ohraničí,  
> o Monte Viso začal vykládat,  
> o hoře té, kde tryská řeka Pád,  
> sbírajíc odtud prameny svých vod,  
> a potom roste cestou na východ  
> přes Emilii směrem k Benátkám;  
> bylo by dlouhé všechno líčit vám.  
> A smím-li tady říci skromný soud,  
> ten prolog možno dobře vyškrtnout,  
> on jenom chtěl své látce úvod dát,  
> leč poslyšte, už vyprávěl bych rád.“

> V západních Vlaších, u samotné paty  
> té Monte Viso, jež se tyčí v středu,  
> je šťastný kraj, na statky přebohatý.  
> Co měst a věží zříš tam při pohledu,  
> jež stavěli už v dobách našich dědů!  
> A v mnoha směrech je to pravý ráj;  
> Saluzzo zve se tento sličný kraj.

> V tom kraji měli kdysi markrabího,  
> jenž vlád, jak jeho předci panovali.  
> K službám mu stáli, byli poslušni ho  
> poddaní všichni, velcí jako malí.  
> Tak žil vždy šťastně; stejně se ho báli,  
> jako byl z přízně štěstí milovaný —  
> jak prostým lidem, tak i mezi pány.

> Z nejlepší krve lombardské byl dítě,  
> abych řek též o jeho rodu tady,  
> byl sama ctnost a ved si znamenitě,  
> krásný byl člověk, plný sil a mladý  
> a vážný dost, aby byl schopen vlády;  
> a Walter zval se onen mladý vládce.  
> Jen něco snad mu dalo vytýkat se.

> Tak vytkl bych mu, že byl bez starosti  
> o budoucnost a její nebezpečí,  
> že uznával jen choutky přítomnosti.  
> O lov a honbu jevil zájem větší  
> než o věci, jež hodnější jsou řeči,  
> a nejhůře — on nechtěl ani za nic  
> se oženit, a zůstával tak panic.

> Tím poddaní tak byli zarmouceni,  
> že jednou v davu přišel k němu lid,  
> a ten, kdo nejlíp znal se ve vědění,  
> snad že pán od něho chtěl zprávu mít  
> o přáních lidu, snad že vyjádřit  
> nejlépe doved, co měl na paměti,  
> promluvil takto k tomu markraběti:

> „Šlechetný pane, dobře jsme si jisti  
> lidskostí vaší, důvěra z ní vane,  
> že kdykoli nás začne něco hnísti,  
> smíme vám říci, co nám v mysli tane.  
> Vyslyšte ve své šlechetnosti, pane,  
> jak zarmoucený lid k vám naříká si!  
> Nenechte darmo zníti naše hlasy!

> Ač mne se netýká ta celá věc  
> víc nežli jiných v našem shromáždění,  
> mně, vzácný pane, prokázal jste přec  
> tolikrát přízeň, že tím osmělený  
> troufám si nejspíš prosit o slyšení,  
> abychom směli přednést svoji žádost,  
> a dle své vůle učiňte jí zadost!

> Ve všem je, pane, naše láska s vámi  
> a vždycky byla s vašimi též činy,  
> že neumíme představit si sami,  
> jak mohli bychom býti šťastnějšími,  
> až na jedno; hned zahnal byste stíny,  
> kdybyste chtěl se, pane, oženit,  
> pak byl by šťasten úplně váš lid.

> Skloňte svou šíji pod tím blahým jhem,  
> ne otroctví, leč vůle svrchované,  
> jež manželstvím anebo sňatkem zvem;  
> a v moudrosti své vzpomeňte si, pane,  
> že dny nám letí zrovna jako štvané;  
> ať jedem, jdeme, sníce nebo bdíce,  
> čas prchá nám a nedá zastavit se.

> A ačkoli dnes vaše mládí vzkvétá,  
> stáří se mlčky, neúprosně plíží;  
> smrt hrozí všem a po všem bude veta,  
> na rod a stav se pranic neohlíží  
> a třebaže ta jistota nás tíží,  
> že zemřeme, tak není nikdy žádné  
> jistoty o dni, kdy ten los nám padne.

> Vyslyšte, pane, upřímný náš hlas,  
> víte, že ve všem ctíme vaši vládu;  
> čekáme, pane, jenom na souhlas,  
> a najdeme vám ženu bez odkladu  
> z nejlepší krve, s ctnostmi všeho řádu,  
> co jich má zem; tak budete si vésti,  
> jak mníme, Bohu a též sobě ke cti!

> Sejměte z nás tu stálou strachu tíž  
> a ožeňte se, jak to žádá zvyk,  
> aby snad — Bože, tomu zabraniž —  
> kdybyste umřel, rod váš nezanik  
> a nepřišel snad cizí následník!  
> Pak běda nám a běda lidu všemu!  
> Prosíme proto, najděte si ženu!“

> Pokorné prosby, jejich výraz tklivý,  
> vzbudily v srdci markraběte soucit.  
> „Poddaní drazí, tak za tím jste šli vy,  
> co sám jsem dosud neměl za žádoucí.  
> K volnosti své jsem planul láskou žhoucí,  
> a tu lze zřídka v sňatku postihnout;  
> svobodu změním za otroctví pout.

> Leč vaší dobré snahy jsem si všim  
> a znám už dobře moudrost vašich rad;  
> a z vlastní vůle proto souhlasím,  
> že ožením se v krátkosti a rád.  
> Leč chcete-li mi ženu vyhledat,  
> v tom zapomeňte na to, s čím jste přišli,  
> a myšlenku tu pusťte, prosím, z mysli!

> Ví Bůh, že často bývá mnoho plev  
> i mezi dětmi rodu, jenž je ctěný;  
> ctnost dává Bůh, a nikoli snad krev,  
> ze které byly děti narozeny.  
> Já věřím v milost; proto výběr ženy,  
> svůj sňatek, stav a všechno svoje štěstí  
> poroučím Jemu, Jím se nechám vésti.

> Nechte mne, ať si najdu ženu sám,  
> má vlastní bedra ať to břímě zkusí;  
> leč prosím vás, a to vám ukládám,  
> že manželce mé, kterou vyberu si,  
> po celý život každý z vás pak musí  
> sloužit s tou úctou v počinu i slovu,  
> jako by šlo o dceru císařovu.

> A každý z vás ať stvrdí přísahou,  
> že proti volbě mé se nepostaví;  
> opouštím pro vás celou volnost svou,  
> a jenom ta mne svobody mé zbaví,  
> k níž moje srdce cit pocítí pravý.  
> A nestačí-li tohle na souhlas,  
> pak o tom mlčte, o to prosím vás!“

> Tu ze srdce mu všichni přísahali,  
> všechno, co chtěl, a nikdo neřek ne;  
> a prosili jej, dříve než se vzdálí,  
> ať ráčí k svatbě určit lhůtu dne,  
> co nejdříve jak jen se rozhodne,  
> protože stále měli trochu strach,  
> aby se pán z té svatby nevytáh.

> Den tedy určil podle svého zdání,  
> kdy najisto, jak děl, chtěl oženit se,  
> jen aby splnil jejich vroucí přání.  
> Tu pokorou jim zazářily líce,  
> a uctivě si před ním klekajíce,  
> mu děkovali; a když došli k cíli,  
> zas k domovu se všichni obrátili.

> Markrabě potom kázal dvořanům  
> připravit vše pro svatby slavný den,  
> pážatům, pánům, co jich měl jen dům,  
> hned nějaký byl úkol přidělen,  
> a každý spěchal, co měl síly jen,  
> a vynaložil veškerou svou píli,  
> důstojně aby slavnost připravili.

### Zde končí část první a začíná se část druhá

> Poblíže zámku toho ctného vládce,  
> kde strojily se k svatbě hostiny,  
> vesnička malá vyzírala sladce  
> na nejkrásnějším místě krajiny,  
> jež byla sídlem místní chudiny  
> i jejich stád; tam živili se prací,  
> tím, co z té půdy mohli vyzískat si.

> A jeden z nich byl vůbec nejchudší;  
> leč tvoje milost, na nebesích Pane,  
> jestli tvá vůle to tak předurčí,  
> i do prostého chléva někdy skane;  
> jej Janikola zvali vesničané;  
> měl sličnou dceru a ta krásná panna  
> Griselda byla jménem nazývána.

> Když o ctnosti má zpráva býti dána,  
> tu byla z prvních, nad nimiž se klene  
> báň oblohy. Jsouc chudě vychována,  
> rozkoší měla srdce nezkažené  
> a pila častěj vodu od pramene  
> než ze soudku; a jak ji otec ved,  
> pracovat znala, ne však zahálet.

> Ač byla panna téměř dětských let,  
> přec v hrudi panenské už teď jí zrála  
> statečnost srdce, vážný cit a vznět;  
> otcova péče, laskavá a stálá,  
> ji s pozorností něžnou vychovala;  
> pár ovcí pásla, stále byla činná,  
> až do chvíle, kdy spánek započíná.

> Když hnala domů, často nanosila  
> kořínků různých, všelikého býlí,  
> jež vařila si a z nichž potom žila,  
> a v jejím loži tvrdé hrany byly;  
> leč svému otci s pokorou a s pílí,  
> s jakou jen dítě může otce ctíti,  
> vždy sladila a zkrášlovala žití.

> Griseldu skromnou, cudnou dívčici,  
> markrabě často pozoroval dlouze,  
> když kolem jezdil na svou štvanici,  
> leč nehověl tím prostopášné touze,  
> když na ni hleděl; dívával se pouze  
> velice vážně se zálibou na ni  
> a často při tom upad v přemítání.

> K srdci mu přirost ženskosti té květ  
> i její ctnost, jakou jen zřídka mají dívky  
> tak něžně mladé na pohled.  
> A třeba lidé často nepoznají  
> skutečnou ctnost, on dobře rozpoznal ji  
> a rozhod se, že když se ožení,  
> pak že to bude jen a jenom s ní.

> Den svatby přiblížil se, nikdo však  
> nic o nevěstě vůbec nemoh říci;  
> to vyvolalo podezření mrak.  
> Po straně zněly hlasy šeptající:  
> „Což pán se nechce nevážnosti zříci?  
> Nechce se ženit? Běda tomu, běda!  
> Proč na nás ani na své slovo nedá?“

> Leč markrabě dal zatím nadělat  
> klenoty skvělé v azuru a v zlatu,  
> spony a prsten pro tu, co měl rád;  
> a na dívce jí podobné měl vzatu  
> dle postavy též míru jejích šatů  
> a připravil též mnohý jiný skvost,  
> jak se to hodí pro tu okolnost.

> Tak nadešel ten předurčený den,  
> kdy markrabě měl rozhodnout se k sňatku,  
> a celý palác byl už vyzdoben;  
> na síně došlo, na sál, na komnatku;  
> v kuchyních nikde stopa nedostatku,  
> pukaly jídly, lahůdkami všemi,  
> co se jich našlo v celé vlašské zemi.

> Ten markrabě, jenž vyrovnal se králi,  
> v průvodu jehož pánové a paní  
> a panoši a pážata se brali,  
> kteřížto byli ke slavnosti zváni,  
> za hlaholného hudby vyhrávání  
> k té vesničce, o níž jste uslyšeli,  
> teď zamířil a za ním průvod celý.

> Kde Griselda by měla tušení,  
> že pro ni přišel skvělý průvod ten;  
> pro vodu právě došla k prameni  
> a utíkala zpět, jak mohla jen;  
> slyšela dříve, že se má ten den  
> markrabě ženit, a tak zatoužila  
> vidět tu slávu naše panna milá.

> „U našich dveří,“ myslila si, „venku  
> s děvčaty potom mohu postát si  
> a uvidím tak novou markraběnku.  
> Dnes pospíším, čas ať se neztrácí,  
> a až budu mít doma po práci,  
> budu mít možnost si ji prohlédnout,  
> až k zámku kolem nastoupí svou pouť.“

> Když na práh stoupla, objevil se pán,  
> a zarazil ji zvuk jejího jména.  
> Hned postavila k chlévu vody džbán,  
> co měla v ruce, všecka zaražena,  
> a padla před ním rovnou na kolena  
> a vyčkávala v kleku s vážnou lící,  
> co asi chce jí pán a vládce říci.

> A markrabě náš z hloubi myšlenek  
> promluvil takto velmi vážně k panně:  
> „Griseldo, kde je otec váš?“ jí řek.  
> A na to ona s úctou, odevzdaně  
> mu odvětila: „Tady uvnitř, pane.“  
> A nechtějíc už dále otáleti,  
> přivedla svého otce k markraběti.

> On tomu starci vykročil hned vstříc  
> a řek mu, stranou za ruku ho bera:  
> „Já nemohu už, Janikolo, víc  
> tajit svou lásku ani touhu, která  
> mi hoří v srdci. Svolíš-li, tvá dcera  
> odejde se mnou, stane se mou paní  
> a milovat ji budu do skonání.

> Já dobře vím, že vždycky měls mě rád,  
> vždy byl jsi mezi many oddanými.  
> Proto můj záměr, to smím věřit snad,  
> se dobře shodne se záměry tvými;  
> jaké je tvoje rozhodnutí, rci mi?  
> Řekni, zda návrh přijatelný je ti,  
> chceš znát se ke mně jako k svému zeti?“

> Tak po těch náhlých slovech stařec žas,  
> zrud rozpaky, všecek se chvějící,  
> že stěží mohl vypraviti hlas  
> a řekl jenom: „Pane, i já chci,  
> co chcete vy; vám nelze odříci  
> v nižádné věci; vy jste přec můj pán,  
> i v tomhle tedy rozhodněte sám!“

> „Pak,“ děl pán vlídně, „pro svou dceru skoč,  
> a ve tvé jizbě sejdeme se s ní,  
> kde poradíme se, a víš-li proč?  
> Chci od ní slyšet její mínění,  
> poslušnou ženu zdali najdu v ní;  
> a chci s ní mluvit o té věci jen,  
> když ty tam budeš také přítomen.“

> A co ti tři v té jizbě rozprávěli,  
> jak vypovím vám záhy v další řeči,  
> sběhl se k domku brzy zástup celý  
> a divili se, jak tu všechno svědčí  
> o lásce k otci, o veliké péči.  
> Jí však to bylo nejvíc na podiv,  
> takový pohled nezažila dřív.

> A není div, že padl úžas na ni,  
> když viděla tak vzácné hosty v domě;  
> o tomhle světě nemívala zdání;  
> tak, všecka zbledlá, jen tam stála skromně.  
> Leč vím, že stručnost žádáte si po mně,  
> i zopakuji rychle slova páně,  
> co řek té dobré, ušlechtilé panně.

> „Griseldo,“ pravil, „slyšte, oč mi jde;  
> já za ženu bych vzíti chtěl si vás  
> a přeje si to i váš otec zde.  
> Snad smím i od vás doufat na souhlas,  
> dříve však chtěl bych vyslechnout váš hlas;  
> poněkud náhlé je to pro vás přece,  
> řeknete hned, či chcete rozmyslet se?

> Splníte vždycky vše, co bych si přál,  
> s upřímným srdcem, poslechnete mne,  
> ať vám to radost způsobí, ať žal,  
> vždy bez reptání, za noci či dne?  
> Řeknu-li ‚ano‘, neřeknete ‚ne‘  
> slovem ni gestem proti vůli mé?  
> Když slíbíte to, sňatek stvrdíme.“

> Úžasem jata, s rozechvělou duší řekla:  
> „Můj pane, nyní vzdal jste mi  
> takovou poctu, jež mi nepřísluší.  
> Chci to, co vy, to pán můj žádat smí;  
> přísahám, nechci na své svědomí  
> činem ni v duchu nic vám odříci,  
> ač smrt je strašná, spíše umřít chci.“

> „Má Griseldo, to stačí!“ ruku vztáh  
> a s vážnou tváří vyšel ze světnice  
> a ona za ním překročila práh.  
> Tu k lidem, kteří stáli čekajíce,  
> on promluvil: „To má je krasavice  
> a moje žena; vždycky ctěte ji  
> a milujte ji, mne kdož milují!“

> A aby žádnou ze svých starých věcí  
> si nemusila bráti v jeho dům,  
> hned kázal paním do naha ji svléci.  
> V družině dam se sice ozval šum,  
> že snížit mají se k těm hadříkům,  
> přece však brzy od hlavy až k patě  
> ta krasavice byla v novém šatě.

> Sčesaly vlasy, které v nepořádku  
> dřív ležely, a pak svou bílou dlaní  
> jí posadily korunu a vkrátku  
> všemožných šperků navěšely na ni.  
> Leč to by bylo dlouhé povídání.  
> Lidé ji sotva mohli rozpoznat,  
> tak její krásu vyzdvih skvělý šat.

> Pán dal jí prsten slibů zásnubních,  
> co zvláště přines k tomu účeli;  
> pak na klusáka bílého jak sníh  
> ji posadil a k zámku vyjeli  
> a jásající davy míjeli;  
> a potom trval bujný hodokvas,  
> než záblesk slunce na západě zhas.

> A abych rychle pokročil zas dál,  
> Bůh milostivý nové zeměpaní  
> tak vrchovatě ve své přízni přál,  
> že nikdo neměl nejmenšího zdání,  
> že vzešla z bídy, že má vychování  
> u volků v chlévě, z prosté, chudé chýše;  
> císařskou dcerou být se zdála spíše.

> Tak vroucně každý miloval ji hned  
> a tak ji ctil, že lidé v její vísce,  
> kteří ji znali z jejích dětských let,  
> nemohli věřit, ač ji znali blízce,  
> že s Janikolou bydlívala v chýšce  
> co jeho dcera, až se zdálo jim,  
> že teď je zcela jiným stvořením.

> Třebaže ctnostná bývala i dříve,  
> teď půvab mravů přidal se k té ctnosti,  
> jež rozkvétala z duše dobrotivé;  
> tak moudrá byla, plna výmluvnosti,  
> tak ušlechtilá, dbalá důstojnosti,  
> tak dovedla si srdce získávat,  
> že kdo ji viděl, musil ji mít rád.

> A nejen v Saluzzu a v okolí  
> dobrotou bylo slavné její jméno,  
> leč v mnoha zemích, takže cokoli  
> na její chválu bylo rozhlášeno;  
> tak bylo v dálkách jméno její ctěno,  
> že muži, ženy, mladí jako staří  
> chodili za ní, v tvář ji vidět tváři.

> Nikoli nízce, ale jako král  
> se Walter oženil a požehnaně  
> božího míru doma užíval  
> a jinak též mu přála milost Páně;  
> a tím, že našel v prostinké té panně  
> ten poklad ctností, platil u všech lidí  
> za moudrého, a to se zřídka vidí.

> Griselda nejen, že dovedla dbát  
> co žena o blaho, jímž slynul dům,  
> nýbrž i vždy, když bylo potřeba,  
> příkoří lidu mírnil její um,  
> a svárům, hádkám, různým rozporům  
> dovedla vždycky v zemi zamezit,  
> moudře vše smířit a všem vrátit klid.

> I za nepřítomnosti svého chotě,  
> kdykoli šlechta či kdo jiný z kraje  
> se hněvali, tu ona ku jednotě  
> tak moudře, zrale vždycky přivedla je,  
> tak nestranně, až myslili, že z ráje  
> ji poslal Bůh tak jako anděla  
> ke spáse všech a k napravení zla.

> Když Griselda jen krátce byla vdána,  
> přišlo jí muži dcerku porodit,  
> a třeba synkem chtěla uctít pána,  
> přec radoval se markrabě i lid,  
> vždyť jestliže to děvče mohla mít,  
> i chlapec se jí narodit moh příště;  
> že není neplodná, teď bylo jisté.

### Zde končí část druhá a začíná se část třetí

> Tu stalo se, jak už se věci dějí,  
> když kojila své dítě teprv krátce,  
> že zkoumat ženu, trpělivost její,  
> zatoužil náhle v srdci svém ten vládce,  
> nemoha uvnitř déle přemáhat se  
> v té divné touze nastrojit jí zkoušky;  
> tak zbůhdarma chtěl strhat všechny roušky.

> Vždyť vyzkoušel ji dostatečně dříve;  
> nač zkoušet chtěl ji znovu, víc a více,  
> když poznal její srdce přepoctivé?  
> Za velmi moudré někdo má to sice,  
> pro mne však ničím nemá pochlubit se,  
> kdo pochybuje takhle o ženách  
> a zbytečně jim nahání jen strach.

> Markrabě přišel v noci ke své ženě,  
> když vymyslil si, jak ji zkoušeti,  
> tváře se přísně a též zarmouceně.  
> „Griseldo, máte jistě v paměti,“  
> tak řekl jí, „den svého přijetí  
> z té chudoby do kruhů šlechtických,  
> do kterých já vás ze své vůle zdvih.

> To důstojenství, které nyní máte,  
> vám, doufám, nijak nepopletlo hlavu  
> a jistě dobře sama vzpomínáte,  
> že jsem vás pozved z ubohého stavu  
> a pro dobrotu vaši dal vám slávu.  
> Dávejte pozor; co teď řeknu vám,  
> neslyší nikdo, jen vy a já sám.

> Vy dobře víte, jak jste byla vzata  
> do mého domu, dlouho tomu není;  
> a třebaže mně drahá jste a svatá,  
> má šlechta ve vás nemá zalíbení;  
> s bolestí nesou jako pohanění,  
> že podléhají, vám tu sloužíce,  
> prosťačce chudé rodem z vesnice.

> A mají hlavu zvláště plnou štírů  
> teď, kdyžtě se vám narodilo děvče;  
> já se všemi však toužím žíti v míru,  
> mně dávný soulad porušit se nechce  
> a jejich přání nelze přejít lehce;  
> i musím s dcerkou naložit, jak žádá  
> ne moje vůle, ale jejich rada.

> Bůh je mi svědkem, jak je mi to žel,  
> a provedu jen s vaším vědomím,  
> co nutné je, a proto bych teď chtěl,  
> abyste sama souhlasila s tím.  
> Snad v trpělivost onu doufat smím,  
> o které byl jsem vámi ujištěn  
> tam u vás v chýši v naší svatby den.“

> Vše vyslechla a nedalo se zdáním  
> z ničeho u ní soudit na pochyby  
> a žádný smutek zřít nebylo na ní  
> a řekla: „Pane, tak jak vám se líbí,  
> jednejte s námi, máte moje sliby;  
> spaste či zabte dcerušku i mne,  
> ve všem vás budem s láskou poslušné.

> Při boží spáse, všechna vaše přání  
> budou mi vždycky bez reptání  
> svatá a nechci nic a nezděsí mě ani  
> kromě vás, pane, žádná v světě ztráta;  
> tím citem v srdci navždycky jsem vzňata,  
> to nezmění už čas, ba ani smrt ne,  
> aniž se jinam ta má láska zvrtne.“

> Když uslyšel to, rád byl markrabí,  
> leč předstíral, že jí to nevěří,  
> a ještě více tváře nakrabiv,  
> se strašnou chmurou vyšel ze dveří.  
> A usmyslil si hned, že pověří  
> jednoho muže splněním svých přání,  
> a za chvilku ho poslal ke své paní.

> Ten muž byl něco jako jeho dráb,  
> a pán už věděl, že ne teprv dnes  
> se osvědčil, že věrný je to chlap  
> i ke zlu ochotný jak věrný pes,  
> že pro pána by modré z nebe snes,  
> a když dráb dostal poučení svoje,  
> tiše a chmurně vešel do pokoje.

> „Musíte,“ řekl, „paní, prominout,  
> nevolky konám přikázanou práci.  
> Však řekne vám už vlastní moudrý soud,  
> že při rozkazu nejde o legraci;  
> můžeme plakat nebo naříkat si,  
> rozkaz však nutí, abych poslouchal;  
> tak poslechnu, nač o tom mluvit dál.

> Dostal jsem rozkaz odnést vaše dítě.“  
> A bez dalšího vzal to neviňátko,  
> při čemž se začal tvářiti tak lítě,  
> jak by je vraždil před ubohou matkou.  
> Griseldu mohls míti za jehňátko,  
> tak trpěla, navenek nepohnutě,  
> když si ten biřic počínal tak krutě.

> Ten muž se zdál jí ve všem podezřelý,  
> i jeho tvář a každá jeho věta,  
> a v divný čas se tyhle věci děly.  
> Žel! Myslila, že po dcerce je veta,  
> již milovala nad poklady světa,  
> leč spíš by zemřela, vzdech utich v půli,  
> než zprotivit se markraběcí vůli.

> Jen v jednom vyzkoušela drábův cit  
> a v pokorné jej požádala prosbě,  
> své dítě aby směla políbit  
> naposled, než je vydá jeho zlobě;  
> a přivinula k srdci to své robě,  
> vroucně je tiskla, smutně kolébala  
> a líbala a pak mu požehnala.

> A řekla vroucně: „Sbohem, ty má malá,  
> na tomto světě neuzřím tě již,  
> však teď, když jsem tě křížkem požehnala,  
> sám Bůh tě vezme v nebeskou svou říš,  
> on, který pro nás trpký nesl kříž!  
> Jej prosím, aby dušičku tvou vzal,  
> když umíráš a já musím žít dál!“

> I kdyby chůvě tohle mělo stát se,  
> dost smutná by to byla podívaná,  
> a jak teprve musilo být matce!  
> Leč ona byla pevná, vyrovnaná,  
> že nezkrušila ji ta strašná rána,  
> a pochopovi řekla s pokorou:  
> „Tak tady máte děvečku tu mou!

> Teď po příkazu proveďte svou věc!  
> Jen jednu milost přejte mi, když ráčí  
> to dovolit můj manžel nakonec;  
> tak pohřběte ji, ať ta havěť ptačí  
> tělíčko její světem nerozvláčí!“  
> Leč jeho záměr zůstal utajen,  
> vzal dítě mlčky a tak vyšel ven.

> Ten dráb se potom vrátil k pánu svému  
> a hned mu ve všem popsal náležitě  
> Griseldin stav, i to, co řekla jemu,  
> a dal pak pánu jeho drahé dítě.  
> Ten markrabě byl při tom dojat skrytě,  
> leč setrvával ve svém odhodlání,  
> tak jako když si zmanou velcí páni.

> A kázal drábu, aby potají  
> zavinul děcko v měkké látky štůček  
> a něžně, jak to chůvy dělají,  
> do koše vzal je nebo do náruče  
> a pospíšil si, vlastní hlavou ruče,  
> že nevyzradí nikde onen plán,  
> že nikdo nezví, odkud jde a kam,

> až do Bologne k markraběte sestře,  
> jež z Panago tam byla hraběnka,  
> a jí ať celou záležitost předstře  
> a požádá ji, ať ta dívenka  
> je vychována jako panenka,  
> leč každému ať ztají její rod,  
> i kdyby mělo jíti o život.

> Rozkazy byly drábem vyplněny;  
> my se však vraťme zase k markraběti;  
> ten pátral nyní ve tváři své ženy,  
> snaže se na ní změnu vyzvěděti  
> či vypátrat ji z řečí o dítěti;  
> leč žádné změny u ní nenalezna,  
> zřel, že jak byla, je vždy přelíbezná.

> Pokorná, milá, vážná, účinlivá  
> v práci i v lásce byla jako dříve  
> a chovala se jako odjakživa;  
> nepadlo od ní nikdy slovo tklivé  
> o dcerušce a nehleděla křivě,  
> ba její jméno nepronesla ani,  
> ať vážně už anebo jen tak maní.

### Zde končí část třetí a začíná se část čtvrtá

> Čas zatím přešel, čtyři roky plyna,  
> než Bůh jí znovu požehnal v své moci  
> a ona muži porodila syna,  
> krásného chlapce. A velice vhod si  
> přišli s tím lidé, když to řekli otci;  
> a nejen on, nýbrž i všechen lid  
> sborem se jali Boha velebit.

> Když synáček ten dosáhl dvou let  
> a když byl právě chůvou odkojen,  
> markrabě přál si znovu vyzkoušet  
> svou Griseldu; jak mohou muži jen  
> zbytečně drásat srdce vlastních žen!  
> Leč zná muž míru, když se ožení  
> a trpělivé najde stvoření?

> „Už slyšela jste,“ pravil vládce, „ženo,  
> že lid nese náš sňatek s nevolí.  
> A co mám syna, více pohoršeno  
> je jeho smýšlení, než kdykoli.  
> A nářek lidu, to je osten zlý!  
> Tak tvrdé hlasy míří k mému sluchu,  
> že velkým bolem drásá mě to v duchu.

> Teď šeptají si: ,Jestli Walter umře,  
> syn z nízké krve toho Janikoly  
> bude nám vládnout; co lze čekat hůře?‘  
> Taková slova lidu věru bolí!  
> Musím je bráti vážně ve své roli;  
> opravdu, strach mě z jejich řeči jímá,  
> byť nemluvili mi tak před očima.

> Chci, pokud mohu, s každým v míru žíti;  
> a proto tedy musím bez váhání  
> se synkem v noci tajně naložiti  
> jak s jeho sestrou; varuji vás, paní,  
> z té bolesti snad aby znenadání  
> žal nepomát vás! Srdce trpělivé  
> osvědčte, prosím, stejně jako dříve!“

> „Řekla jsem jednou provždy,“ děla ona,  
> „nic jiného než vy že nepřeji si,  
> nic nermoutí mne, byť i syn můj skoná  
> takovou smrtí jak má dcera kdysi  
> na rozkaz váš. Jen v myšlenky se mísí,  
> že neměla jsem nikdy nic z těch dětí;  
> nemoc mi bylo, žal pak vytrpěti.

> Vy jste náš pán, jenž jistě právo to má,  
> jak chce si jednat. Netažte se nic!  
> Vždyť tak, jako jsem zanechala doma  
> všechny své šaty, k vám sem vcházejíc,  
> svou svobodu ni vůli nemám víc.  
> Šat váš jsem vzala; proto prosím vás,  
> jak libo čiňte, čekám na rozkaz!

> A kdybych napřed mohla nějak znát  
> váš příkaz, než jej vyslovíte sám,  
> hned pospíšila bych jej vykonat.  
> Nynější vaše přání však už znám  
> a učinit chci po libosti vám,  
> a vědouc, že vám smrt má bude milá,  
> já zemřu, abych vám se zalíbila.

> Smrt není pro mne ztrátou ve srovnání  
> se ztrátou vaší lásky.“ Když zřel vládce  
> tu věrnost, sklopil zrak, žasna, jak paní  
> pokorně ve všem po boku mu stát chce,  
> že trpělivě snáší vše a sladce,  
> a odcházel pak zachmuřený v tváři,  
> radostí ale tajně v srdci zářil.

> Dráb ještě krutěj nežli poprvé,  
> kdy vzal jí dcerku (lze-li v zášti líté  
> na něco přijít, co víc duši rve),  
> i synka vzal, to přemilostné dítě.  
> A v její pokoře se ani skrytě  
> nezjevil žal a ani trýzně zdání;  
> s polibkem dala synku požehnání.

> Jen poprosila, aby, může-li,  
> do země pohřbil drobné tílko synka;  
> ty útlé údečky přec neměly  
> být krmí krkavců, ať v zemi spinká.  
> Leč z jeho úst se neozvala zmínka,  
> zda slyšel ji; šel, jak by nedbal o ni,  
> leč chlapce odvez něžně do Bologni.

> Ta mírnost víc a více na podiv  
> se zdála nyní tomu markraběti;  
> a kdyby přesně nevěděl, jak dřív  
> horoucně ráda měla obě děti,  
> myslil by, že se zná tak přetvářeti,  
> že ze zloby či ze zvrhlosti divé  
> tak klidná je a statečná jak dříve.

> Leč znal, že pro něho a pro ty děti  
> by jistě ráda dala život celý.  
> Teď však mi, ženy, račte pověděti,  
> že už ty zkoušky dostačit mu měly?  
> Může být manžel hůře zatvrzelý,  
> o vlastní ženě když chce přesvědčit se,  
> lze stupňovat to ještě hůř a více?

> Jsou však už lidé toho charakteru,  
> kteří, když pojmou jakékoli přání,  
> už neupustí nikdy od záměru, a jako by jím na kůl přivázáni, nechtějí couvnout ve svém odhodlání. Takový byl ten vládce, chtěje dál zkoušet svou ženu, jak si předsevzal.

> Hlídal, zda slovem nebo v tváři k němu  
> se nějak změní, zda se neznesváří,  
> leč nikdy žádnou neobjevil změnu.  
> Vždy stále stejná v srdci jako v tváři,  
> a dokonce, jak přibývalo stáří,  
> věrnější ještě, je-li možná, byla  
> a vůči němu ještě více milá.

> I zdálo se, že oba jedno chtějí,  
> když tak se shodnou, a to jenom proto,  
> že totéž ona chce, co manžel její.  
> A tak, dík Bohu, dobře dopadlo to!  
> Ženě, jak vidno, nemá jíti o to  
> v tom sváru světa, co by sama chtěla,  
> leč má vždy ve všem dbáti na manžela.

> Walter byl brzy středem pomlouvání,  
> že z tvrdosti a v ukrutnické zlobě,  
> protože z chudé udělal svou paní,  
> dal tajně zabít vlastní děti obě.  
> Tak potají lid jeho šeptal sobě.  
> A není divu, vždyť to slyšel každý,  
> že se jich zbavil za pomoci vraždy.

> A proto, ač ho dříve měli v lásce,  
> když jeho jméno bylo zhanobeno,  
> pad v nenávist. Kdo vraha milovat chce?  
> Tak proklínáno bylo jeho jméno.  
> Leč nezměnil to, co měl vymyšleno,  
> ni v žertu, ani vážně; krutě prah  
> po další zkoušce, dalších útrapách.

> Když jeho dcerce bylo dvanáct let,  
> chytře si získal Řím, kam o své vůli  
> poselstvo vyslal; mělo vymyslet  
> v takovém znění nastrčené buly,  
> které plán jeho dál by rozvinuly,  
> jako by papež pro pokoj a klid  
> mu rozkázal se s jinou oženit.

> Ba, zfalšovat dal dopis papežův,  
> v němž bez hříchu měl jako povolenu  
> celou tu věc, že na základě smluv  
> opustit může svoji první ženu,  
> aby prý sváry netvořily stěnu  
> dělící vládce od lidu. Ten list  
> byl vyvěšen a dal jej nahlas číst.

> Jaký div, lid že v bezelstné své duši  
> věřil, že list je z rukou kardinálů.  
> Když slyšely však Griseldiny uši,  
> myslím, že srdce měla plné žalu.  
> Leč měla vůli pevnou jako skálu,  
> zůstala mírná, tvor, jenž v pokoře  
> Štěstěny čelí nepříznivé hře.

> Plnila vše, co on měl nejraději,  
> jenž srdcem jejím a vším žitím vlád,  
> vzhlížela k němu jako na naději;  
> nyní však stručně chtěl bych zprávu dát:  
> pán sepsal dopis pokynů a rad,  
> ať podle jeho plánu jednají,  
> a v Bolognu jej poslal potají

> hraběti, který byl, jak víme, muž  
> Waltrovy sestry. Zvláště o to šlo mu,  
> aby se děti navrátily už  
> veřejně, se vší obřadností domů.  
> Leč důtklivě ho žádal: pranikomu  
> ať neprozradí, byť by se ptal kdo chce,  
> kdo je těch dětí matkou a kdo otcem.

> Ať řekne: dívku dospělou v čas vdavek  
> v Saluzzo vezou pánu za nevěstu.  
> A hrabě splnil tento požadavek.  
> Jistého dne pak nastoupili cestu  
> do Saluzza a mnohý pán se nes tu  
> v bohatém šatu jako stráž té panně  
> a mladší bratr po její jel straně.

> Svěží ta dívka byla pro svůj sňatek  
> oděna v roucho s klenoty co květ;  
> a bratříček jak na veliký svátek  
> byl vyšňořen, byl starý osm let.  
> Tak s pompou slavnostní je nechám jet  
> k Saluzzu, kam byl pochod zahájen  
> a pokračoval, jak šel za dnem den.

### Zde končí část čtvrtá a začíná se část pátá

> Markrabě zatím, po zlém obyčeji,  
> s nímž zkoušel ženu, stále po tom pás,  
> skrz naskrz poznat celé srdce její;  
> nejvyšší zkoušku chtěl mít na důkaz,  
> jak pevná je té její lásky hráz.  
> Veřejně proto jednou při slyšení  
> nahlas jí vmetl slova toho znění:

> „Vím, Griseldo, že vždycky ku radosti  
> jste bývala mi; srdce přebohato  
> jste měla dobrotou a poslušností,  
> byť rod jste neměla a žádné zlato.  
> Já s jistotou však přišel nyní na to,  
> že velká moc, jestli to správně zřím,  
> je spojena i s velkým poddanstvím.

> Nemohu jednat jako sedlák každý,  
> k novému sňatku nutí mě můj lid  
> a každým dnem je svazek s vámi dráždí;  
> nyní i papež, aby zjednal klid,  
> napsal, že znovu smím se oženit;  
> a musím říci vám, že na cestu  
> už vyslali mou novou nevěstu.

> Statečná buďte, bývalá má ženo!  
> A z milosti mé budete si moci  
> vzít zase zpátky celé svoje věno,  
> jež dala jste mi; navraťte se k otci!  
> Trvalé štěstí není v lidské moci;  
> a tak vám radím klidně unésti  
> Štěstěny ránu, svoje neštěstí!“

> I pravila mu v tichém odevzdání:  
> „V paměti mám a stále měla jsem,  
> ó pane můj, že není přirovnání  
> mé ubohosti s vaším věhlasem;  
> to nelze srovnat, jak je zřejmo všem.  
> Já nikdy jsem se hodnou necítila,  
> bych vaší ženou, ba jen služkou byla.

> Dal jste mi v domě všechna práva dámy;  
> při králi nebeském však chci vám říci,  
> jakože doufám, že svou spásu dá mi,  
> já nechtěla být paní, panovnicí,  
> leč vaší slávě pouhou služebnicí;  
> tou chci být vždy, věrnější není jiné,  
> dokud mi život zcela neuplyne.

> Za vaši vlídnost, s níž tak dlouhý čas  
> mně, nehodné, jste vycházíval vstříc  
> a zdvih mě ke cti, Pánbůh odměň vás;  
> budu se k němu modlit, žehnajíc  
> dobrotě vaší. Co lze říci víc.  
> Teď k otci svému půjdu bez reptání  
> a u něho žít budu do skonání.

> Kde z holčičky jsem rostla, v ona místa  
> se vrátit chci, tam dožít bych si přála  
> co vdova, tělem jako srdcem čistá.  
> Když panenství své vám jsem odevzdala,  
> co manželka chci věrná být a stálá.  
> Chraň Bůh, by žena takového vládce  
> jinému muži oddala se v lásce!

> A Bůh dej vám a vaší nové ženě,  
> ať vaše štěstí nikdy nepřestane!  
> Ustoupím ráda z míst, kde přeblaženě  
> mi bývalo kdys, nechať se to stane,  
> když vám se to tak zlíbilo, můj pane,  
> jenž srdce mého mír jste byl a klid,  
> a půjdu, až mi přikážete jít!

> I věno moje dáváte mi zpět,  
> vím, nebylo to pranic pro princeznu,  
> pár hadříků a ubohých pár tret,  
> které tak lehce dnes už nenaleznu.  
> Můj Bože, milé, líbezné jak ve snu  
> se vaše tvář i vaše slova zdály  
> ten den, kdy v chýšce nás dva sezdávali.

> Dobře se říká, aspoň já ta slova  
> potvrdit mohu jako živý příklad,  
> že stará láska není jako nová.  
> Leč nemyslete na falešný výklad;  
> nic, ani smrt, mě nedokáže zviklat,  
> lát ani slůvkem nenapadne mne,  
> že jsem vám dala srdce upřímné.

> Víte, že v chýši otcovské jste, pane,  
> šat skvělý dal mi ze své dobroty,  
> když svlékl jste mi cáry zašívané.  
> Co přinesla jsem vám z té nuzoty  
> krom lásky, panenství a nahoty?  
> Vezměte zpět tu nádheru a s ní  
> na věčné časy prsten svatební!

> V komnatě vaší, dodávám jen k tomu,  
> je zbytek vašich šperků, výstroj drahá.  
> Nahá jsem přišla z otcovského domu  
> a tam se vracím zpátky zase nahá.  
> Co chcete, splním, to je moje snaha,  
> však doufám, že by nebylo vám milé,  
> z paláce abych šla snad bez košile.

> Klín matky dětí svých tak beze studu  
> nesmíte přece dáti na pospas,  
> aby jej lidé viděli, až půjdu,  
> tak obnažený; proto prosím vás,  
> ať nejdu od vás jako bídný plaz.  
> Vždyť, milovaný pane, každý zná,  
> že vaše byla jsem, byť nehodná.

> Za panenství mé proto jako plat —  
> to přinesla jsem, neberu však zpět —  
> košili prostou rozkažte mi dát,  
> v níž jsem se byla zvyklá obláčet;  
> tak budu klín ten aspoň zakrýt smět,  
> jenž býval váš. Teď propusťte mne již,  
> pane, ať dál vám nejsem na obtíž!“

> „Tu košili, co máte na těle,  
> si klidně nechte, vemte si ji jen!“  
> Leč promluvil ta slova rozchvěle  
> a dojat odešel a zarmoucen.  
> A ona sama před zástupem ven,  
> v košili, bosa, v žádném jiném šatě,  
> se ubírala k otce svého chatě.

> Lid s výkřiky a s pláčem provázel ji,  
> na krutý osud klna zas a zas;  
> leč prosty slzí byly oči její  
> a nevydala slůvka celý čas.  
> Když její otec slyšel o tom hlas,  
> proklínal onu hodinu a den,  
> kdy z lidské bytosti byl narozen.

> Vždyť, bez pochyby, chudák starý muž  
> vždy obával se, pán že brzy zchladne,  
> a říkával si od začátku už,  
> zda markraběte, až svou vášeň zvládne,  
> po lepší ženě touha nenapadne,  
> z rovného rodu, a zda tenhle chtíč  
> Griseldu brzy nevypudí pryč.

> V ústrety vyšel dceři s velkým chvatem,  
> sotva hluk davu doleh v jeho kout,  
> a zakrýval ji starým jejím šatem  
> a po tvářích mu prýštil slzí proud;  
> nemohla šat však dobře obléknout,  
> neboť měl příliš zvetešelou látku,  
> mnoho let starší než kdys na den sňatku.

> Tak se svým otcem žila nyní dál  
> ta nejmírnější, nejvěrnější z žen.  
> Leč nikdo by byl na ní nepoznal,  
> ať byla s lidmi nebo sama jen,  
> že její cit byl krutě zasažen.  
> Klid její svědčil, na zašlou že slávu  
> nic nemyslí a na důstojnost stavu.

> Div žádný! I když postavení skvělé  
> mívala kdys, přec mírná byla v duši;  
> pro lichotky a choutky přejemnělé,  
> pompu a slávu nemívala uši;  
> vždy byla dobrá, čestná, jak se sluší,  
> moudrá a skromná, pokoru vždy měla  
> a líbeznost a věrnost pro manžela.

> Jak o pokoře Jobově se mluví!  
> Učenci znají pěkná vyprávění  
> vždy o mužích; kdo ale opravdu ví,  
> že, byť si učenci žen málo cení,  
> v pokoře mnohá není k předstižení,  
> tak věrný není muž ni z polovice,  
> leč že bych musil jinak přesvědčit se.

### Zde končí část pátá a začíná se část šestá

> Z Bologne došel průvod hraběcí.  
> Hned byla o tom rozšířena zpráva,  
> tak aby všichni mohli myslet si,  
> že je v něm ta, jež za Waltra se vdává;  
> taková pompa byla to a sláva,  
> že lidé tak hned sotva uhlídají  
> takový průvod v lombardském tom kraji.

> Markrabě, jenž tím sledoval svůj cíl,  
> dal poslati, než hosté dorazili,  
> pro Griseldu, již v hanbě zapudil;  
> a ona přišla, výraz mírný, milý,  
> zášť pýchy v srdci nemajíc ni chvíli,  
> tak jak jí kázal, a pak kleknuvši,  
> ho pozdravila s oddaností vší.

> „Griseldo,“ pravil, „chci, aby ta panna,  
> s níž budu sdílet lože své a trůn,  
> s veškerou slávou byla přivítána,  
> tak královsky, jak schopen je můj dům;  
> a posloužit též třeba šlechticům,  
> usadit všechny podle jejich stavu  
> a pečovat jim stále o zábavu.

> Nemám však pro to vhodnou služebnici,  
> k úpravě komnat podle svého přání.  
> Zařiďte tedy, to jsem vám chtěl říci,  
> přípravy všechny jako domu paní;  
> z dřívějška k tomu máte vychování,  
> a třeba máte zvetešelý šat,  
> svou povinnost teď hleďte vykonat!“

> „Nejenom, pane,“ řekla, „že jsem ráda,  
> že smím to splnit; toužím posloužiti  
> a vyplnit, co vaše vůle žádá,  
> vždy bez únavy po celé své žití.  
> V mé hrudi totiž nepřestane bíti  
> srdce, v němž nikdy radosti ni žaly  
> nemohou změnit lásky cit k vám stálý.“

> A dům se jala dávat do pořádku,  
> stlát postele, vše chystat pro tabuli  
> a všechno chtěla zastat do dne sňatku;  
> prosila služky, aby Bohu kvůli  
> metly a drhly, aby sebou hnuly,  
> a sama ze všech první neustále  
> zdobila všechno v komnatách i v sále.

> Ten hrabě přijel takhle jednou k ránu  
> a přivezl těch krásných dětí dvé;  
> a ke družině vyšňořených pánů  
> dav seběhl se v zvědavosti své  
> a nereptali k tomu, poprvé;  
> ba, říkali, že Walter není blázen,  
> že s touhle ženou spíše bude blažen.

> Vždyť tahle byla, jak soudili všichni,  
> krásnější nežli Griselda a mladší,  
> a mohl též mít děti krásnější s ní,  
> a říkali, že v ní i v bratru zračí  
> se vyšší rod, a hned ji měli radši;  
> a náhle všichni schvalovali hned,  
> jak markrabě si uváženě ved.

> „Větrný dave, nestálý, pln falši,  
> svou vrtkavostí předčíš korouhvičku,  
> stále jen toužíš po novosti další,  
> měníš se jako fáze při měsíčku,  
> tvé slovo možno brát jen jako hříčku;  
> jsi nevěrný a klamný je tvůj soud,  
> jen blázen může na tě spolehnout!“

> Tak hovořili v městě vážní lidé,  
> když sem tam dav se valil zevlující,  
> těše se z toho nového, co přijde,  
> že nyní mají novou panovnici.  
> Ale už o tom nechci více říci  
> a ke Griseldě chci se obrátit,  
> oslavit její horlivost a cit.

> Griselda zatím s veškerou svou pílí  
> se zaměstnala hodokvasem páně;  
> šat její prostý pranic nevadil jí,  
> ač vypadal už sešle, rozedraně,  
> leč radostně se odebrala k bráně,  
> aby tam spolu s ostatními venku  
> mezi svou prací zřela markraběnku.

> Tak mile hostům vycházela vstříc,  
> všem po zásluze, obeznalá všude,  
> že nikdo by jí vytknout nemoh nic;  
> ba, divili se, kdo to asi bude,  
> když viděli ji ve výstroji chudé,  
> ač při tom znala ve všem dvorské mravy,  
> že shledali v ní všichni klenot pravý.

> A neustále pannu tu i chlapce  
> laskala slovy uznání a chvály,  
> že sotvakdo by předčil ji v té lásce;  
> tak mluvil cit, jenž přemoh všechny žaly.  
> A nakonec, když páni usedali  
> a chtěli jíst, pán volal hospodyni,  
> Griseldu, právě zaměstnanou v síni.

> „Griseldo,“ děl, jako by říkal vtip,  
> „jak se vám líbí ta má krásná paní?“  
> „Je krásná,“ řekla, „věřte mi, že líp  
> jste si už, pane, nemoh vybrat ani.  
> Ať Bůh jí ráčí dát své požehnání!  
> A doufám, že vám oběma dá v štěstí  
> až do tmavého hrobu život vésti.

> Jen jednu prosbu mám a varování:  
> Ji nezraňujte, nikdy nemučte ji,  
> jak jiným dřív jste činil bez ustání.  
> Vždyť jistě bylo vychování její  
> vedeno vždy co možná nejněžněji,  
> a myslím, sotva odolná že bude  
> k těm protivenstvím jako děvče chudé.“

> Když Walter zřel, jak mírně, trpělivě  
> a beze stopy záští před ním stála,  
> ač on tak často ublížil jí křivě,  
> jak byla věrná, pevná jako skála  
> a bez poskvrny pokorná a stálá,  
> ten krutý markrabě byl přemožen  
> soucitem k této nejlepší z všech žen.

> „Má Griseldo,“ jen vykřik, „dost už, dost!  
> Pryč se stíny, nebuďte ustrašená!  
> Dobrota vaše, vaše laskavost  
> teď prošla zkouškou, jaké kdy jen žena  
> v nouzi i v slávě byla podrobena.  
> Má drahá ženo, teď už znám váš cit!“  
> A v objetí ji spěchal políbit.

> Z úžasu závrať jala ji tak děsná,  
> že nevnímala slova v jeho hlase,  
> bylo jí, jak by procitala ze sna,  
> až z ustrnutí potom probrala se.  
> „Griseldo,“ pravil, „při nebeské spáse,  
> vy jste má žena, vy a žádná jiná,  
> za svědka beru v nebi Hospodina!

> Ta panna, již jste měla za nevěstu,  
> je vaše dcera; hoch pak na mém trůně,  
> jak vždy jsem přál si, bude vládnout městu;  
> i jeho věrně nosila jste v lůně.  
> V Bologni tajně rostli ke koruně,  
> a teď jsou zpět, už nebudete směti  
> rmoutit se pro své utracené děti.

> A jestli někdo jinak soudil mne,  
> vše konal jsem, to mějte na paměti,  
> ne ze záští či zloby ukrutné,  
> ale váš cit jsem chtěl tak vyzkoušeti,  
> a ne, chraň Bůh, snad zabít vlastní děti!  
> Jen jsem je zatím tajně držel v skrytu,  
> než poznám ryzí věrnost vašich citů.“

> Když slyšela to, k zemi klesla v mdlobě  
> z radosti tklivé a pak děti svoje,  
> když probrala se, zavolala k sobě.  
> V náručí jejich tryskly slzí zdroje  
> a líbala je něžně, bez úkoje,  
> jak každá matka, že jim tváře brzy  
> i jasné vlásky polil příval slzí.

> Jak bylo tklivé zřít ji omdlévati  
> a slyšeti hlas pokorný, jak zadých:  
> „Dík, pane, dík, ať Bůh vám stokrát splatí,  
> že ušetřil jste našich dětí drahých!  
> Teď pokojně už třeba zemřela bych;  
> když vaši milost mám a lásku vaši,  
> smrt ani záhrobí mne nezastraší.

> Miloučké děti, vaše smutná máti  
> se bála, že snad psi a ptáci draví  
> či hnusní červi by vás mohli žráti,  
> leč milostivý Bůh náš ze své slávy  
> a dobrý otec váš, ba, otec pravý,  
> vás chránili.“ A znovu nával mdlob  
> ji k zemi sklál, tak hlubokých co hrob.

> A držela tak pevně i v té mdlobě  
> své drahé děti k sobě přivinuty,  
> že jenom stěží vyprostili obě,  
> takovou silou měla paže skuty;  
> ach, mnoho slzí pro ten osud krutý  
> skanulo z očí těch, kdo shromážděni  
> sotva se mohli zdržet soucítění.

> Leč Walter rozplašil ten její žal,  
> až probrala se, všecka v rozpacích,  
> a každý radostně jí blahopřál,  
> až obvyklý jí vyloudili smích.  
> Choť na ni hleděl s láskou ve zracích,  
> že každý těšil se té pohodě,  
> v které se zase oba sešli zde.

> Ve vhodnou chvíli potom do komnaty,  
> v níž dlela dříve, odvedly ji dámy,  
> svlekly z ní její hrubotkané šaty  
> a oblekly ji ve zlatohlav samý  
> a korunou s třpytnými drahokamy  
> ji ozdobily a zpět vedly v sál,  
> kde patřičně jí každý holdoval.

> Tak šťastný konec měl ten těžký den;  
> vždyť každý pokládal si za svou čest,  
> aby byl bujným kvasem zakončen,  
> když z nebe svitla třpytná záře hvězd.  
> A každý říkal, že ta slavnost jest  
> skvělejší ve svých nákladech i kráse,  
> než byly hody, při nichž vdávala se.

> V míru a shodě jako málokteří  
> ti dva pak žili šťastně dlouhá léta  
> a skvělou svatbu vystrojili dceři  
> s velmožem předním italského světa  
> a otce ženina pak, toho kmeta,  
> markrabě vzal si k dvoru, jak se sluší,  
> dokud kmet stářím nevypustil duši.

> Syn nastoupil pak na trůn následníka  
> v klidu a míru po dnech markraběte.  
> Byl rovněž šťasten, co se ženy týká,  
> i beze zkoušek, jak se doslechnete.  
> Popři, kdo můžeš, že už nejsi, světe,  
> dnes drsný tak, jak bývals před časy;  
> hle, co náš autor o tom říká si:

> Příběh byl psán, ne aby všechny ženy  
> svou pokorou Griseldu sledovaly,  
> toť, byť by chtěly, případ vyloučený,  
> leč aby každý, protivenství má-li,  
> byl ve své zkoušce stejně vytrvalý  
> jak Griselda; a proto k jeho dílu  
> přibyl ten příběh ve vysokém stylu.

> Snesla-li žena takhle odevzdaně  
> od smrtelníka přidělené role,  
> tím spíš jest mírně přijmout zkoušky Páně.  
> Proč nezkoušel by nás, své tvory dole?  
> Jak píše Jakub ve své epištole,  
> on nás, za které umřel, nepokouší,  
> leč jistě lidi v každém čase zkouší.

> Stíhá nás proto, nám jen k pocvičení,  
> svým protivenstvím, řadou ostrých ran,  
> které svým rázem rozličně se mění,  
> ne aby poznal cit náš, neboť Pán  
> znal před zrozením, že jsme křehký džbán;  
> záměry jeho k naší spáse cílí,  
> abychom v ctnostném odevzdání žili.

> Poslyšte ještě jedno slovo, páni:  
> Vemte si dneska v celém městě ženy,  
> z nich Griseldy dvě nenajdete ani;  
> vždyť takové být zkoušce podrobeny,  
> zlato se změní ve měď špatné měny,  
> jak mince, která sličným vzhledem klame;  
> nežli se ohnout, to se spíše zláme.

> Proto, a též pro dobrou paní z Bath  
> (ať se ji daří a jí podobným,  
> ať jim dá Pánbůh vládnout zas a zas),  
> veselou píseň snad vám zapět smím  
> z plného srdce, potěšit vás tím;  
> vážného přece dosti jsem už řek,  
> poslyšte tedy teď můj popěvek.

### Poslání

> S Griseldou mrtvou pokory šperk pad  
> ve Vlaších do hrobu, byl pohřben s ní;  
> jest veřejně mi proto naříkat;  
> nechť žádný muž, který se ožení,  
> nezkouší ženu v plané naději  
> Griseldu najít; marné snažení!

> Ó vzácné dámy, znalé moudrých rad,  
> váš jazyk nespoután ať stále zní,  
> aby snad o vás písmák nemoh psát  
> tak neuvěřitelné líčení,  
> jak o Griseldě mírné bájejí,  
> anebo Hubeňour vás brzy sní.

> Jak Echo buď, nic nesmlč jedenkrát,  
> tvou zbraní budiž tvoje řečnění,  
> by pro nevinnost žal tě nepřepad,  
> leč směle chop se vždycky vedení!  
> Na lekci té ať ženy stavějí,  
> je prospěšná, tak jednej podle ní!

> Srdnatá musí k obraně své stát,  
> když jako velbloud silná být se mní.  
> A nestrp muži, je-li jako kat!  
> Avšak té útlé, slabé k válčení,  
> zuřivost tygra dodejž zbraně jí;  
> drč jako mlýn a často muže tni!

> Ne, neboj se a nechtěj se mu vzdát,  
> neb je-li muž tvůj oděn v brnění,  
> šíp výmluvnosti prorazí mu plát,  
> proklá mu hruď a pancíř serve s ní.  
> Či žárlivost v něm probuď raději,  
> a padne na něj strach a třesení!

> A jsi-li hezká, musíš ukázat  
> před lidmi tvář svou, svoje strojení.  
> Jsi šeredná? Pak štědrý buď tvůj plat,  
> a přítel tvůj to činem ocení.  
> Leť jako list, jejž větry rozchvějí,  
> kverulant muž ať kňučí v kvílení!
