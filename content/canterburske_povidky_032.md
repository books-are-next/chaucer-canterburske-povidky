---
title: Vysvětlivky
subtitle: Prolog
---

Vysvětlivky jsou uspořádány jednak podle stránek textu po jednotlivých povídkách, jednak abecedně v rejstříku. Podle stránek jsou seřazeny poznámky vztahující se zejména k určitému místu textu překladu, v abecedním rejstříku jsou zachyceny jména a pojmy, které se častěji opakují, nebo ty, které nejsou nezbytně spojeny s formulací celého verše či veršové pasáže.[\[21\]](../Text/canterburske_povidky_034.html#_ftn21)

Slunce na dráze Skopcem dorazilo k půlce – slunce prošlo polovinou své zdánlivé dráhy znamením Skopce, jímž prochází mezi březnem a dubnem. Viz v rejstříku Zvěrokruh. Chaucerova záliba v astronomii se projevila i jinak než četnými narážkami v jeho básnických dílech – r. 1391 složil pro svého synka celé pojednání o hvězdářském přístroji astrolabiu.

Za mučedníkem blahoslaveným – rozumí se svatý Tomáš z Becketu, r. 1170 z králova podnětu zavražděný arcibiskup z Canterbury, jehož hrob v tomto katedrálním městě patříval k nejoblíbenějším poutním místům. Byl totiž považován za zastánce lidu, protože se stavěl proti královské státní moci – arci ve jménu moci církevní.

Místní jména z rytířových výprav označují křižácká tažení, ke kterým došlo v době Chaucerova života. Tak Alexandrie v Egyptě bylo dobyto r. 1365 králem cyperským Petrem z Lusignanu, jenž dobyl, rovněž v boji proti mohamedánům, i Layí (L’Ayas) v dnešní Arménii a Satalie v Malé Asii. Ke křižáckým výpravám ve východním Středomoří se vztahují i zmínky o maloasijské Palatii. Boje proti západním oblastem islámského panství, které se rozšířilo přes severní Afriku až na území dnešního Španělska, označují jména Algesir (Algeciras), přístav v jižním Španělsku, Granada, město v stejnojmenném kraji jižního Španělska, Belmarie, kraj v severoafrickém Maroku, jehož název vznikl z pojmenování domorodého kmene Beni-Marin, či Tramissen (Tlemcen), maurské město rovněž v Maroku. Jiný směr křižáckých tažení, do Pobaltí, je naznačen v narážkách na výpravy řádu pruských křižáků proti Litevcům a východním slovanským sousedům, které si chtěli podrobit pod záminkou šíření křesťanské víry.

Artois (čti Artua) a Pikardie – kraje v severní Francii, s nimiž sousedí Flandry v dnešní Belgii. Dějiště „stoleté války“, v níž angličtí králové a baroni chtěli rozšířit své lenní panství na úkor Francouzů. Jako mladý panoš se zúčastnil těchto tažení i Chaucer.

Zbrojnoš – v originále „yeoman“. V Chaucerově době označoval tento pojem příslušníka dosti početné třídy lidí svobodných od feudálních poddanských povinností, avšak bez šlechtické hodnosti a většinou i bez půdy. Proto se „yeomani“ dávali najímat smluvně, za plat v penězích, jako nepoddanští sluhové, nejčastěji k službě ve zbrani.

Kryštof – obraz světce vytepaný na stříbrné broži, která byla nošena jako ozdoba a jako amulet.

Tak svatým Jiljím – sv. Jiljí (Eligius) žil v 7. století jako poustevník a mnich ve Francii. Odmítl králi Dagobertovi přísahat na ostatky svatých, aby nehřešil. Zaklínat se sv. Jiljím platilo za velmi mírné klení.

Stratford-at-Bow (čti Stretford et Bou) – místo dnes už splynulé s Londýnem, kde býval ženský klášter a učiliště. Francouzština, která byla od vpádu francouzských Normanů v 11. století řečí vládnoucích společenských tříd, se postupně stykem s lidovou řečí anglizovala, takže se posléze pramálo podobala řeči mluvené ve Francii.

A její kaplan, kněz to, do třetice – proti znění rukopisů, které mluví o jeptišce doprovázející abatyši jako o její „kaplance“ a o třech kněžích, přidržujeme se výkladu W. Hertzberga. Katolická církev nezná ženských kněžských hodností jako „kaplanka“ (i když někteří badatelé vykládají termín „chapeleyne“ jako „sekretářka“), nehledě ani k tomu, že výčet abatyšiných průvodců podle zřejmě porušených rukopisů odporuje Chaucerove udání počtu osob ve společnosti, jež podnikla pouť.

Mnich – v originále „monk“, znamená u Chaucera vždy příslušníka starších řádů, většinou bohatých, jejichž příslušníci si osvojili panské vystupování a často učené vzdělání. Proti mnichům staví autor „frátery“ („freres“, „friars“), příslušníky novějších žebravých a kazatelských řeholí.

Benedikt – zakladatel benediktýnského řádu, jenž žil v 5. a 6. století, dal svou řeholí podklad pro všechny starší římskokatolické mnišské řády.

Sv. Maur – odtud řád mauretánský – byl přímý žák sv. Benedikta; jeho řehole je totožná s benediktýnskou.

Ústřice – je ovšem v přímořské Anglii velmi běžnou potravou, proto se stává obrazným výrazem pro nicotnost, bezvýznamnost.

Uzel lásky – umně zavázaný uzel nákrčníku, dlouho oblíbený u Angličanů obojího pohlaví.

Čtyři řády – žebravých mnichů, tj. františkáni, dominikáni, karmelitáni a poustevnický řád augustiniánů. Pokud jde o frátera, viz heslo Mnich, vysvětlivky k Prologu.

Smírčí dny – dny, kdy zasedaly soudy ve venkovských krajích (hrabstvích). V Anglii král odňal soudní pravomoc už v 12. století feudálním baronům a svěřil ji pod svrchovaností královského soudního dvora jednotlivým váženým statkářům, „smírčím soudcům“. Viz též heslo Statkář svobodník, vysvětlivky k Prologu.

Middleburgh (čti Midlbör) a Orwell (čti Oruel) – město na holandském pobřeží a řeka v Anglii. Střežení pobřeží před piráty a loupežníky bylo hrazeno ze zvláštní dávky, kterou platili kupci.

Student – v originále „cleric“, klerik, to je student teologie nebo středověký učenec vůbec. Pro nezvyklost výrazu užívá náš překlad podle souvislosti jednou označení „student“, jindy „učenec“.

Jurista – označení originálu „Sergeant of the Law“ znamenalo v Chaucerově době hodnost udělovanou královským patentem, rovnající se doktorství práv. Z těchto právníků, kteří studovali svůj obor šestnáct let, byli vybíráni soudci nejvyšších královských soudních dvorů.

U katedrálních vrat – před chrámem sv. Pavla konali středověcí londýnští juristé své porady s klienty.

Nemusel dbáti, kdo mu zboží nabíd – jurista nakupoval i předměty zastavené, půjčené a kradené, neboť z moci svého postavení určoval cenu zboží, na něž si nikdo třetí nedělal nárok. Mohl tímto způsobem získat do vlastnictví i půdu.

Od let krále Viléma – Viléma Dobyvatele, který spolu s ostatními normanskými barony dobyl r. 1066 v bitvě u Hastingsu Anglie. Normanský vpád znamenal zavedení feudálního řádu a nadvládu francouzské kultury dobyvatelů nad domácím anglosaským obyvatelstvem.

Statkář svobodník – v originále „Frankelyn“. Vedle normanského feudálního zřízení, v němž panovník propůjčoval lenní panství pasovaným šlechticům a jejich rodům, udržovaly se v Anglii stále prvky původního anglosaského zřízení, založeného na svobodném vlastnictví půdy, nepropůjčované feudálním pánem. Svobodní statkáři se často mocí svého majetku stávali zástupci svých hrabství v Dolní sněmovně, kde jim příslušel rytířský funkční titul, ačkoli nebyli urození ani na šlechtice pasovaní. Bývali také smírčími soudci (viz heslo Smírčí dny). Tito svobodní zámožní statkáři tvořili v systému pronikajícího feudálního práva v Anglii vrstvu vavasorů (z latinského „vassus vassorum“ – „vazal vazalů“). Zčešťujeme tento pojem na výraz podleník. Vrstva vavasorů byla ve feudálním společenském žebříčku stavěna pod rytíře, avšak nad „yeomany“ (viz heslo Zbrojnoš, vysvětlivky k Prologu).

Svatý Julián – patron pohostinnosti.

Šerif – v oné době králem jmenovaný nejvyšší policejní úředník hrabství.

Přehližeč účtů – králem udělovaná pravomoc, zprvu spjatá s funkcí šerifa, později zatlačovaná šerifovou činností policejní a správní. Přehližeč připravoval podklady pro soudní jednání před soudy hrabství. Výčtem veřejných funkcí, které náš statkář současně nebo střídavě zastával, ukazuje Chaucer jeho společenský význam.

Bratrstvo – buď náboženské sdružení laiků, nebo zájmové sdružení bohatých řemeslníků.

Chodil na burgund – burgundské víno, jehož sudy často dovážel svou lodicí z Francie pro obchodníky s vínem.

Tou přirozenou magií je léče – tj. na základě kouzelné moci hvězd, v niž věřili středověcí astrologové. Ascendenty (viz rejstřík) měly podle jejich názorů vliv na lidský osud, který je obsažen v předpovědi z hvězd – v horoskopu.

Vždy určil šťávu, z které mohla růst – podle středověké medicíny pramenily choroby ze čtyř druhů šťáv, jimž odpovídaly čtyři základní temperamenty: melancholický, cholerický, sanguinický a flegmatický. Těm zase odpovídaly určité živly a stavy, například černá šťáva melancholie byla spojována s představou vlhka, vody a země a působila nemoci, jejichž příznakem byla trudnomyslnost.

Aeskulap (čti Eskulap) – starověký římský bůh lékařství; pod jeho jménem však byl ve středověku znám spis o chronických nemocech, vzniklý asi v 7. století. Jednotlivci z Chaucerova výčtu slavných lékařů minulosti jsou uvedeni v rejstříku. Náš text je proti originálu zkrácen o jméno Averoese (Ibn Rošda), arabského lékaře z 12. století, který žil v mohamedány ovládaném Španělsku, a Johna Gaddesdena, anglického učitele medicíny v Oxfordu na přelomu 13. a 14. století, jenž byl i svými současníky pokládán za šarlatána.

Jak znamenitý je to kordiál – zlata bylo používáno ve středověké medicíně jako kordiálu – léčebného prostředku při srdečních chorobách.

Dobrá žena z Bathu (čti Bás) – tj. z dnešního lázeňského města Bath na pobřeží nedaleko Londýna. Narážka na schopnost této soukenice vyrovnat se vyspělým flanderským tkalcům z měst Yper a Gentu je příznačná pro prudký rozvoj soukenictví v Anglii po r. 1327, kdy došlo k zákazu vývozu anglické ovčí vlny, jež začala být ve stále větší míře zpracovávána doma.

Vyjmenování proslulých poutních míst zahrnuje Kristův hrob v Palestině (Svaté zemi), francouzskou Boulogne (čti Buloň) s proslulým obrazem Panny Marie, katedrálu v Kolíně nad Rýnem, zasvěcenou svatým Třem králům, a katedrálu sv. Jakuba v Compostelle (Santiago de Compostella – čti Kompostelja) na severovýchodě Španělska.

Neb byla chlípná – v originále čteme „gat-tothed“, měla mezery mezi zuby, a to bylo znamením chlípnosti. Tento výklad je případnější než názor některých badatelů, že řídkozubost podle pověry přinášela štěstí cestujícím poutníkům.

Obročí neměl nikdy pronajato – k zlořádům duchovenstva patřívalo, že pronajímali svá obročí, své prebendy, za peníze a nestarali se pak o své svěřence nebo žili na útraty laických náboženských bratrstev.

Vyhrál berana – ve středověké Anglii, zemi vynikající chovem ovcí, byl beran obvyklou cenou při venkovských sportovních zápasech a sázkách.

Zlatý palec – podle starého anglického příslovečného rčení „poctivý mlynář má zlatý palec“; to znamená, že poctiví mlynáři neexistují. V tom ironickém smyslu užito i zde.

Půhončí – nebo biřic, zde biřic církevního děkanského soudu, který uděloval jménem biskupovým církevní tresty, zvláště za přestupky proti mravopočestnosti.

Borax, klejt (olovnatý kyz) – přísady čisticích mastí proti kožním vyrážkám.

Arciděkan – první zástupce biskupův ve věcech církevní disciplíny, jenž nemusel být vždy duchovní. Zejména v Anglii si udělali tito arciděkani z využívání církevního práva privilegium a jediné zaměstnání.

Udpustkář – středověcí papeži používali k financování svého nákladného života a bojů s různými vzdoropapeži prodeje odpustků za hříchy. Místo pokání se mohl hříšník vykoupit penězi. Odpustkáři byli papežskými obchodními agenty v obchodu s tímto „zbožím“.

Rouncival (čti Runsival) – zde místo v Londýně, kde v hospitálu Panny Marie bydlili příslušníci řádu zabývajícího se prodejem odpustků. Jméno pochází od španělského městečka Roncesvalles v Pyrenejích, kde měl tento řád sídlo, z něhož se rozšířil i do ostatních zemí.

Z Berwicku až k Ware (čti Beryk a Uejr) – jmenováním nejsevernějšího a jednoho z jižních měst v Anglii je naznačen rozsah odpustkářových cest po celé Anglii.

Lekce, legenda, ofertorium – části katolické bohoslužby. Lekce, kázání, s legendou, příběhem ze života svatých, ofertorium, mešní zpěv. Je pravděpodobné, že odpustkář nebyl sám duchovní a nesloužil mši; o rozkladu tehdejší církve však svědčí, že mu byla propůjčována kazatelna k provádění jeho obchodů.

### Povídka rytířova

Přestože některé prvky tohoto vyprávění – jméno krále starověkých řeckých Athén či zmínka o tom, jak si Théseus získal za manželku královnu Amazonek Hippolytu – navazují na starořecké báje a literární díla, nedá se dokázat přímý původ námětu v klasických pramenech. Původní příběh vznikl asi na půdě byzantské říše, prosáklé římskými vlivy, nebo dlouho koloval v ústním podání v Itálii. V literárním zpracování se objevuje v „Thebaidě“ římského básníka Statia v 1. století našeho letopočtu. Na Statia se rovněž jako na svůj pramen odvolává Chaucer. V některých vydáních jsou také jednotlivé části povídky uvedeny latinskými citáty z něho. Spíše však než ze Statia čerpal Chaucer z veršované „Teseidy“ svého současníka, Itala Giovanniho Boccaccia, který velice volně obměnil příběh Statiův. Ani autor „Canterburských povídek“ nesledoval předlohu příliš závisle. Podstatně vyprávění zkrátil a přidal mnoho svých vlastních rysů. Líčení událostí udánlivě antických ve feudálním rouše – počínaje vévodskými tituly přes rytířské turnaje a konče athénským parlamentem – je obvyklé už u předchůdců Chaucerových. Objevuje se ostatně i na jiných místech Chaucerova díla i v literatuře pozdější – dokonce i ve hrách Shakespearových s antickými náměty. Rovněž všechna jména, i jména božstev, jsou uváděna v latinské, nikoli v původní řecké podobě.

Temné šťávy melancholie – viz k prologu heslo Vždy určil šťávu.

Fantas – třeštění, šílenství. V originále se mluví o „buňce fantazie“, umístěné v přední části mozku. Podle středověkých názorů byl mozek rozdělen na úseky, zřídla jednotlivých pocitů. Z „buňky fantazie“ se rodily přeludné představy.

Martova chasa – někteří komentátoři uvádějí místo felčara (nebo lazebníka) a řezníka, ačkoli tato řemesla byla pod patronátem krvavého boha války Marta, zaměstnání „vznešenější“: mečíře a výrobce luků.

Smrt Juliova – viz v rejstříku César. Pokud jde o smrt Neronovu, viz Vyprávění mnichovo.

Rubeus a Puella – těmito latinskými jmény („rudý“ a „dívka“) byla označována dvě postavení planety Mars na obloze. Rubeus znamená Mars postupující doprava, Puella couvající doleva.

Dafné – viz toto heslo v rejstříku. V originále ji Chaucer nazývá „Dana“, protože přejal italské znění jména od Boccaccia; proto považoval za nutnou poznámku v závorce, aby nebyla zaměněna se jménem bohyně Diany.

Erbovní roucho – se navlékalo přes brnění a neslo znak rytířův. Tars nebo Tarsus je město v Malé Asii. Je však možné, že jde o autorovu zkomoleninu jména Tartarium a že látka na erbovní roucho byla tatarského původu.

Paní Kythéry – viz v rejstříku Venuše.

Po Palamonu v třetí hodině – podle starých astrologů byly všechny hodiny dne zasvěceny různým božstvům a jejich planetám. Tak vyšel Palamon v hodině zasvěcené planetě Venušině, Emílie v hodině ovládané Dianiným měsícem a stejně tak Arcita v hodině zasvěcené planetě a bohu Martovi.

Statius – viz úvodní poznámku k Povídce rytířově. Přes tuto Chaucerovu narážku není ve Statiově díle o této věci ani zmínky.

Pro onen žár a další verše – viz v rejstříku Venuše.

Údolí Galaf – v rukopisech zkomolený verš. Město Galafa bývalo uváděno ve staré Mauretánii – dnešním Maroku. Také může jít o údolí Gargafie v Řecku, kde byl proměněn Akteon Dianou v jelena.

Duch změnil příbytek a zmizel tam – tyto verše jsou příznačné pro zdravou ironii, s jakou Chaucer svérázně nakládá se svými prameny. Právě v Boccacciově „Teseidě“ je na tomto místě sáhodlouhé líčení Arcitova vstupu na nebesa.

### Povídka mlynářova

Chaucerův pramen pro tuto povídku nebyl přesně zjištěn. I když základní anekdota vyprávění má tón běžný pro drsný středověký šprým, právě na tomto příběhu se projevuje vlastní tvůrčí mistrovství Chaucerovo, umění realistické kresby postav, odpozorovaných v životě mezi lidovými vrstvami.

Hlasem Piláta – tak jako Pilát ve starých náboženských hrách, které ve středověku předcházely pozdějšímu vývoji dramatu. Ve hře o Kristově ukřižování charakterizovali zřejmě herci zápornou postavu Piláta ostrým, nepříjemným hlasem.

Pozdravení andělské – (v originále latinsky Angelus ad virginem), kostelní zpěv líčící, jak anděl zvěstoval Panně Marii narození Ježíše.

Královská nota – zvučná píseň skládaná ve stancích, věnovaná chvále boží, boží matky apod.

Svobodníka za manžela vzít si – v originále „yeomana“ – viz heslo Zbrojnoš k Prologu. Zde se zdůrazňuje osvobození od feudálních povinností.

Škorně s „okny katedrály“ – šviháci té doby nosili střevíce či škorně s dlouhými zobci, zdobené barevnými kosočtverci, takže připomínaly špičatá, barevně zasklená okna gotických kostelů.

Hrál Heroda – viz v rejstříku Herodes a heslo Hlasem Piláta k Povídce mlynářově. V náboženských hrách, pro něž byla stavěna lešení před kostelem nebo na tržišti, patřila role Heroda k oblíbeným soustům tehdejších ochotníků. Známe ze Shakespearova „Hamleta“ ze scény s herci rčení o hercích, kteří přehánějí tak, že chtějí „přeherodesovat Herodesa“. Je přirozené, že kostelník z moci svého úřadu se mohl zmocnit parádní role.

Na měsíc v novu – na nový, to je neviditelný měsíc.

Ó Benedikte svatý – lidové nebo Chaucerem trefně napodobené zaříkadlo proti zlé moci svými tajemnými nesmysly (bílý otčenáš, sestra sv. Petra) zesiluje kouzelný dojem, který mělo vyvolat.

Jak trápilo to potom patriarchu – tato podrobnost v biblickém líčení potopy v I. knize Mojžíšově chybí. Máme však s velkou pravděpodobností dokázáno, že se do Chaucerova textu dostala ze současné náboženské hry o potopě, v níž se ozývá fraškovitý tón: Noe marně přemlouvá svou ženu, aby vstoupila do archy, ona však odmítá kvůli svým příbuzným. Když je násilím vtažena do korábu a zachráněna, odvděčí se manželovi pohlavkem. Proto naráží Chaucer na Noemovy starosti se ženou v arše.

### Povídka šafářova

Námět této povídky byl zpracován před Chaucerem Francouzem Jeanem de Boves ve 13. století a Chaucerovým současníkem Boccacciem v jeho „Dekameronu“. Teprve Chaucer však vložil do svého vyprávění přesnou realistickou charakteristiku současných společenských typů. Zabíhá až do detailů, v originále například studenti mluví krajovým yorkshirským nářečím.

Hříběcí zub – označuje jednak mlsnost, jednak smyslný chtíč.

Pijavkář – označení pro felčary a lékaře, kteří dávali pijavkám vysát z těla nemocného „zkaženou“ krev.

Greenwich (čti Grynyč) – město nedaleko Londýna, dnes jeho část, známá svou observatoří na nultém poledníku, podle níž se počítá zeměpisná délka. Není jasné, proč autor věnuje této obci tak ostrou poznámku.

Dcera faráře – v dnešní Anglii se anglikánští a protestantští duchovní žení, za Chaucerových dob před reformou (Jindřich VIII. r. 1531 odtrhl anglickou církev od závislosti na Římu) měli však katoličtí kněží samozřejmě žít v celibátu, a proto má uvedení původu mlynářovy ženy pikantní a společensky kritický ráz.

Kolej Soler Hall (čti Hól) – rozumí se kolej, ve které byli ubytováni universitní studenti a úředníci university. Takových kolejí bylo už za Chaucerových časů v Cambridgi šest. Její jméno je odvozeno z latinského „sol“ – slunce. Děkan, o němž se mluví v této souvislosti, znamená universitního hodnostáře, představeného koleje.

Metafyzika – zde totéž co kouzla, nauka vymykající se světu ovládanému přírodními zákony.

Můj křížku z Bromholmu – tehdy běžné zaklení, podle převorství Bromeholm ve východní Anglii, které bylo oblíbeným putovním místem; podle pověsti tam měli kusy pravého kříže Kristova.

### Povídka kuchařova

Ze srovnání zachovaného úvodu k tomuto nedokončenému vyprávění s úvodem k povídce kolejního správce (jakož i z jiných míst) je patrno, že Chaucer opětovně měnil celkový plán „Canterburských povídek“. Podle původního záměru mělo dílo obsahovat na 120 příběhů, každý vypravěč měl povídat dva cestou do Canterbury a dva cestou zpět. Chaucer, jenž na „Canterburských povídkách“ pracoval s přestávkami několik let, nebyl ještě všude definitivně rozhodnut, kdy a komu má dát kterou povídku vyprávět.

Podle většiny rukopisů se nyní všeobecně uznává, že se zachované torzo rozpadá do devíti fragmentů. Nedokončenou povídkou kuchařovou je pak uzavřen první z těchto devíti úryvků.

V některých rukopisech je po zlomku povídky kuchařovy zařazena rýmovaná skladba o Gamelynovi, která je spíše vložkou pozdějšího opisovače než dílem Chaucerovým. Toto vyprávění je však pro literární historii zajímavé tím, že se v něm poprvé v zárodku objevuje námět pozdější Shakespearovy komedie „Jak se vám líbí“, třebaže se k Shakespearovi dostal jinými cestami.

Pro českého čtenáře jsme sotva nakousnuté kuchařovo vyprávění do výboru nezařazovali.

### Povídka juristova

V úvodu k této povídce podává jurista výčet Chaucerových děl, když namítá hostinskému, že všechny vhodné příběhy už dříve sepsal Chaucer, „… i když se jen slabě vyzná ve veršování… a mluví anglicky tak, jak to svede“. Kromě pro básníka charakteristické rozmarné sebeironie vysvítají z výčtu i literárněhistoricky důležitá data pro časové zařazení Chaucerových děl.

Původ příběhu samého je prastarý; byl mnohokráte zpracováván před Chaucerem. Jeho prozaickou podobu najdeme ve francouzské kronice Nicolase Triveta ze začátku 14. století. Veršovaná verze se objevuje v díle Chaucerova současníka Johna Gowera v jeho knize „Confessio amantis“ (Zpověď milencova). Objevuje se v ústním podání v lidových pověstech mnoha evropských národů před Chaucerem i po něm. V pozdějších verzích známe jádro tohoto příběhu třeba z našich pohádek Erbenových a B. Němcové.

Právě pro všeobecnou známost námětu a pro jeho zpracování formou dosti zdlouhavého středověkého dobrodružného románu, nikoli nejpříznačnější pro nejlepší rysy Chaucerovy, jakož i proto, že podobné žánry jsou již v našem výboru zastoupeny jinde, není povídka juristova zařazena do překladu.

Je jí zahájen druhý fragment torza „Canterburských povídek“, který pak pokračuje povídkou lodníkovou.

### Povídka lodníkova

Původ vyprávění, jak ukazuje už jeho dějiště, je bezpochyby ve Francii. Základní dějové prvky zpracovává také Boccaccio ve svém „Dekameronu“, jeho hrdina však není mnich, nýbrž německý voják. Jinak dává Chaucer své povídce nové, osobité rysy.

Úvodní verše o ženské parádě, za kterou nese manžel tíži nákladů, jsou v originále vyprávěny v první osobě, jako by o věci mluvila žena. Z toho lze soudit, že příběh vložený do úst lodníkovi měl být zprvu podán ženskou vypravěčkou, dobrou soukenicí z Bathu.

Lollardi – sekta přívrženců náboženského reformátora Wiclifa ve 14. a 15. století. Jejich nepřátelé z řad církve, vyššího duchovenstva a panstva se na ně dívali s pohrdáním jako na kacíře a toto nazírání přejímali i lhostejní příslušníci jiných tříd. Podle soudobého náboženského traktátu platilo dokonce nadměrné klení za nejlepší ochranu před nařčením z kacířství – protože právě lollardi se proti tomuto hříchu stavěli.

Sto franků – představuje zde značný obnos, nesmí nás mýlit hodnota dnešního franku.

V lombardské bance – podle italské krajiny Lombardie. Protože Itálie byla první evropská země, kde ve středověku docházelo k hromadění obchodního kapitálu, měli italští peněžníci dlouho v rukou bankovní záležitosti v méně vyvinutých zemích. Z této doby se dodnes v peněžnictví udržela většina základních výrazů italského původu.

### Povídka abatyše

V Chaucerově době kolovala celá řada podobných vyprávění, vymyšlených k ospravedlnění, nebo dokonce k podnícení barbarských protižidovských výtržností. To, že jako dějiště povídky je uvedena Asie, zdá se nasvědčovat, že k vzniku protižidovských historek přispěla i křižácká tažení do Přední Asie; měly posílit ideologii náboženského fanatismu, zakrývající hospodářský a kořistnický smysl křižáckých výprav. Ať už vzal Chaucer kdekoli námět ke své historce, kterou charakterizoval naivně zbožnou abatyši, datum jeho vzniku nemůže být starší než rok 1255, kdy byl zabit, údajně židy, Hugo z Lincolnu ve východní Anglii, o němž je zmínka v poslední strofě povídky.

Umné sedmiřádkové stance, v nichž je příběh psán, si osvojil Chaucer u jihofrancouzských provensálských básníků. Zdá se, že jako první uvedl tuto básnickou formu do Anglie, kde pak došla velké obliby.

Kři nespálený, žhnoucí za Mojžíše – narážka na biblickou pověst, podle níž se Mojžíšovi zjevil Bůh v podobě hořícího keře.

Brány ghetta byly vždycky dokořán – v této strofě se naznačuje, že vládce města udržoval židy v ohrazeném ghettu ze své vlastní ziskuchtivosti. Protože židům byla zakázána většina produktivních zaměstnání, obdělávání půdy a řemesla, byli nuceni živit se obchodem a peněžnictvím, včetně půjčování na úrok. Z toho měl pak zisk vládce, ať už z poplatků, jimiž „své“ židy zatěžoval, či ať jim jmění jednoduše násilím vzal. To je příznačné pro vztah feudálních pánů k židům ve středověku. Církevní koncil v římském Lateránu r. 1179 zakázal křesťanům i jen přechodný pobyt v ghettu, a proto je zde poukázáno na přístupnost ghetta pro křesťany jakožto na rys odlišný od praxe běžné v Evropě.

Ave – Ave Maria, latinsky „zdrávas Maria“, modlitba k matce Ježíšově.

Svatý Mikuláš holdoval Kristu – v legendách o Mikuláši, biskupu v maloasijském městě Myra ve 4. století, se praví, že už jako kojenec prokazoval svou zbožnost tím, že každé úterý a pátek zachovával půst a sál pouze jednou denně mléko své kojné.

U svatého Jana v knize psané na Patmu – v knize, která pod názvem „Zjevení sv. Jana Teologa“ tvoří část biblického Nového zákona. Byla sepsána na ostrově Patmos v Egejském moři, kde žil její autor ve vyhnanství.

Hugo z Lincolnu (čti Linkolnu) – viz úvodní poznámku k této povídce.

### Skládání o panu Thopasovi

Zde si vzal Chaucer na mušku současné rytířské romance, které byly rozšířeným literárním projevem feudální kultury. Jak parodisticky přehnaným obsahem, tak dokonale vystiženou formální neobratností (počáteční veršové schéma – šestiveršová stance francouzských trubadúrů a minstrelů – se brzy rozpadá, rýmy i verše začínají kulhat) zesměšňuje básník literární formu, která ztrácela spojení se skutečností a v ústech lidu zněla cize a komicky. Na některých místech lze v Chaucerově parodii nalézt téměř doslovné citace z jednotlivých soudobých děl tohoto druhu.

Skoro jak já má pěknou postavu – zřejmě ironické; jak hostinský podle popisu v prologu, tak Chaucer sám podle dochovaných pramenů byli mužové statní a objemní.

V Popringácb – v originále „Poperingh“, skutečné jméno místa poblíže francouzského Calais na břehu průlivu La Manche. Komický zvuk jména se dobře hodil parodickému záměru.

Jak šafrán – tedy rezavé; takové vousy i vlasy u Angličanů přispívají ke komickým rysům postavy.

O cenu beraní – viz heslo Vyhrál berana k Prologu. Pro hrdinného rytíře je však zápasení o berana rysem zlehčujícím.

Olifant – starý tvar slova „elephant“, slon.

Termagant – vymyšlená bytost, kterou za křižáckých válek pokládali křesťané za strašlivé božstvo mohamedánů. Jsou o něm časté zmínky v dobové literatuře.

Romance – v tomto smyslu romantické vyprávění o rytířských dobrodružstvích.

Od židovského zbrojíře – ve středověku prosluly zbraně a zbroj vyrobené saracénskými (mohamedánskými) zbrojíři, ať už v syrském Damašku – odtud damascenské meče – nebo ve španělském Toledu, tehdy mohamedány osídleném. Za mohamedánské vlády mohli také židé provozovat svobodně všechna řemesla. Výrobky židovských zbrojířů soutěžily svým věhlasem se saracénskými.

Karbunklová bráň – pod označením karbunkl byl dříve míněn kterýkoli drahokam červené barvy jako rubín, granát apod.

Přísahal na chléb a slad – parodie na obvyklou přísahu, jež byla skládána na svátost poslední večeře Páně, tedy na chléb a víno. Pivo se k hrdinnému Thopasovi hodí lépe.

Roh jednorožce – v originále se vyskytuje slovo „rewel-bone“, které může, ale nemusí označovat mroží zuby. Zdá se mi na místě použít pro překlad filologicky záhadného slova rohu jednorožce, zvířete bájeslovného a neexistujícího, zvláště když jde o parodii na přehnaná rytířská dobrodružství.

Četná jména hrdinů rytířských romancí Chaucerovy doby – rytíř Horn (Child Horn) je hrdinou romance zpracované v angličtině podle francouzského vzoru; Ipotis se vyskytuje ve staroanglické básni, která však není rytířskou romancí, nýbrž legendou ze života svatých; Bevis z Hamptonu je hrdinou původně v Anglii usedlých Anglosasů, kteří bránili svou zemi proti vpádu francouzských Normanů v 11. století; rytíř Vít (Sir Guy z Warwicku) je hrdina romance, vzniklé v době křižáckých válek, anglické zpracování mělo za vzor francouzskou předlohu; pan Libeaux (čti Libó) je postava z okruhu bájí o rytířské družině legendárního britského krále Artuše ze 6. století; o postavě Plein-d Amoura (čti Pléndamůra) nemáme jiných zpráv, jméno samo značí „plný lásky“.

Bludný rytíř – rytíř, který z touhy po dobrodružství a prokazování dobrých skutků dal se na toulky světem.

### Povídka o Melibeovi

Zdlouhavý příběh o Melibeovi a Prudencii není původním dílem Chaucerovým, jde o překlad dobové francouzské povídky. Vkládá-li jej autor „Canterburských povídek“ do úst sám sobě, je to jistě mnohem spíše rysem sebeironie, projevené už v úvodu parodie o panu Thopasovi, než známkou ocenění vypravované historky. Ta se objevuje v nejzralejším básníkově díle, jehož úrovně nedosahuje ani svým duchem, ani zpracováním, pravděpodobně jen proto, aby byl zastoupen tehdy rozšířený literární žánr. Tyto důvody a rozvleklost vyprávění – zaujalo by na padesát stran našeho textu – vedly k tomu, že nebylo do našeho vydání zařazeno.

### Vyprávění mnichovo

Většinu mnichových „tragédií“, které se opírají o příběhy z řeckého bájesloví nebo z bible, čerpal Chaucer z latinského díla Boccacciova „De casibus virorum et feminarum illustrium“ (O případech slavných mužů a žen).

Osmiřádková stance, použitá básníkem ve vyprávění mnichově, se jinde v tehdejší literatuře nevyskytuje; zdá se tedy, že je jeho vlastním výtvorem.

V našem výboru jsme počet „tragédií“, jež v originále vyplňují 97 stancí, omezili na polovinu, která o tomto žánru podává jasný obraz.

V původním textu následuje po vyprávění o Herkulovi pět stancí o biblickém Nabukadnezarovi (Nabuchodonozorovi), králi babylónském, který kázal upálit v ohnivé peci tři izraelské mládence, protože se neklaněli zlaté modle. Bůh však jeho záměr zázračně překazil a král byl pro svou hříšnou pýchu dočasně proměněn ve zvířecí nestvůru.

Po příběhu o Balsazarovi je vynecháno šestnáct stancí o Zenobii, královně Palmyry v Přední Asii. Zenobia, vášnivá lovkyně, proslula svou nespoutanou válečnickou silou, cudností a neobvyklým vzděláním. Vdala se za sobě rovného Odenatha. Dlouhá léta odstrašovala od nepřátelských nájezdů jak Egypťany, tak Armény, Syřany, Araby i Římany. Konečně však byla poražena a zajata římskými legiemi císaře Aurelia a vedena jako otrokyně v jeho triumfálním průvodu. Tuto látku převzal Chaucer téměř doslova z Boccacciovy latinské sbírky „De claris mulieribus“ (O velkých ženách).

Vynechány jsou i následující dvě stance o španělském králi Pedrovi, jehož ubil vlastní bratr; jedna stance o Petru, králi ostrova Cypru, kterého zavraždili jeho šlechtici; a jedna stance o milánském vévodovi Barnabo Viscontim, jehož vlastní synovec uvrhl do vězení. V těchto „tragédiích“ jsou zachyceny události, které se staly za Chaucerova života.

Po příběhu Neronově obsahuje originál ve třech stancích vyprávění o biblickém Holofernovi, vojevůdci babylónském, jemuž židovská vlastenka Judita uřízla ve spánku hlavu.

Dále sedm stancí o syrském králi Antiochovi, pronásledovateli izraelského lidu, kterého za to Hospodin stihl rozkladem zaživa.

V pěti stancích o starořeckém dobyvateli Alexandru Makedonském je zaznamenána jeho smrt z rukou vlastních lidí.

Juliu Césarovi a jeho zabití Brutem je věnováno sedm stancí.

Svatý Madrián – zkomolené jméno, pravděpodobně Materniana, biskupa z francouzské Remeše ve 4. století.

Dominus – latinsky „pán“, oslovení duchovních; ve stejném smyslu se používalo zkrácené podoby tohoto oslovení don.

Lucifer – původ příběhu je prastarý a je zaznamenán v bájesloví řady národů. Hřích Luciferův (toto latinské jméno znamená „světlonoš“) záležel v jeho vzpouře proti Bohu, jemuž se chtěl vyrovnat.

Adam – biblický příběh z I. knihy Mojžíšovy. V sadu damascenském má vyznačit kraj v blízkosti syrského města Damašku, kde ležel biblický ráj.

Samson – biblický příběh z knihy Soudců, kap. 13–16.

Kniha Soudcu – jedna z knih biblického Starého zákona. Izraelští soudcové byli vládci svého lidu, předchůdci králů.

Balsazar (tak jej nazývá česká Kralická bible, jinak znám též jako Balthazar) – biblický příběh ze starozákonní knihy Danielovy.

Z chrámu v Jeruzalémě – když si Babyloňané podmanili Židy, vyloupili nádherný chrám Hospodinův, postavený v Jeruzalémě Šalamounem, a odnesli bohoslužebné nádoby.

Médové a Versané – tyto dva starověké národy bojovaly o ovládnutí Přední Asie a v 6. století př. n. l. rozbily babylónskou říši.

Ugolino, hrabě pisánský – přejato vyprávění zaznamenané Dantem v jeho „Božské komedii“, jak Chaucer sám v závěru příběhu uvádí.

### Povídka kněze jeptišek

Základní rysy této povídky lze najít už ve starofrancouzském „Roman de Renart“ (Román o ferinovi lišáku). Chaucer však námět zpracovává volně po svém.

Zvon na svatém Pavlu – na chrámu sv. Pavla v Londýně.

Done Petře – viz heslo Dominus k Vyprávění mnichovu.

Nadbytek rudé šťávy ve žlučníku – viz poznámky k prologu, heslo Vždy určil šťávu. Rudá šťáva byla spojována s cholerickým, vznětlivým temperamentem.

Čtvrtodenní zimnice – jejíž horečnaté záchvaty se každý čtvrtý den opakují.

V autoru jednom – historky zastávající pravdivost snů jsou převzaty z Cicerona (viz rejstřík).

Kniha o Lancelotovi – román „Lancelot du Lac“ (Lancelot jezerní), viz rejstřík. Román byl ve středověku velmi oblíben pro vyprávění o Lancelotově lásce ke Ginevře.

Pan Burnel, osel – latinsky psaná báseň z 12. století s podtitulkem „Zrcadlo hlupáků“. Vypráví se v ní o farářově synu, který měl být sám vysvěcen na kněze a nařídil sluhovi, aby ho vzbudil, až zakokrhá kohout. Kohout, jemuž budoucí kněz kdysi zranil nohu, zakokrhal ze msty, teprve když bylo po svěcení, a kandidát tak přišel o kněžské obročí.

Kniha Kazatel – jedna z biblických knih Starého zákona.

V den svůj – pátek byl den zasvěcený Venuši, jak o tom svědčí ještě například pojmenování pátku v dnešní francouzštině „vendredi“ z latinského „Veneris dies“, den Venušin.

Galfred – naráží se na dílo Galfreda z Vinsaufu „Nova Poetria“ (Nová poezie), v němž bylo psáno o různých básnických žánrech s ukázkami. Báseň o smrti anglického krále z 12. století, Richarda zvaného Lví srdce, je velice plačtivá; proto ji Chaucer ironizuje.

Jack Straw (čti Džek Stró) – vedle Wata Tylera (čti Vot Tajler) jeden z vůdců povstání anglických rolníků a chudiny v r. 1381. Nenávist vykořisťovaných se vybila v Londýně na Flámech, tj. zejména na bohatých řemeslnících a tkalcích z Flander, kteří se těšili královské přízni, a byli proto solí v očích obyvatelstva.

Z Portugal barvy – z Portugalska se dováželo červené barvivo rostlinného původu, používané též do líčidel.

### Povídka doktora medicíny

Povídkou kněze jeptišek končí druhý fragment celkového díla, dokončený autorem. Vyprávěním doktorovým začíná fragment třetí bez obvyklého spojovacího textu.

Zákiad příběhu pochází od římského historika Tita Livia z doby kolem Kristova narození, na něhož se také Chaucer odvolává, i když nečerpal z Livia přímo, nýbrž prostřednictvím rozmělněných středověkých zpracování.

Doktorova povídka není ani těsněji spjata se svým vypravěčem, ani neukazuje život Chaucerovy doby s realistickým mistrovstvím jiných povídek. Nerozhojňuje také ani myšlenkovou, ani formální různotvárnost díla, proto její překlad není zařazen do našeho výboru.

### Povídka odpustkáře

Přesný původ vyprávění není znám. Jeho jádro se objevuje v předchaucerovských italských pramenech, je však ještě mnohem staršího, orientálního původu. Zmínka o moru je odrazem velké morové rány, která postihla Anglii za Chaucerova života. Pro ostré básníkovo vidění současných typů, jako je satirizovaný odporný odpustkář, je důležitý zejména úvod k této povídce.

Bula – listina potvrzená papežem, zde zřejmě koncese k prodeji odpustků.

Dva pátery – tj. jako milence. Tato narážka, stejně jako řada ostatních v celém díle, dobře ilustruje vzájemné konkurenční vztahy „služebníků církve“.

Ročně sto marek – představovalo značný obnos, marka bývala stará váha pro zlato a stříbro, asi 226 gramů.

Na kusy rvali svaté tělo Páně – jak je vidět z četných příkladů v textu, týkaly se dobové kletby zhusta jednotlivých částí Kristova těla.

Rouhavý počin Židů byl jim malý – tj. ukřižování Kristovo, které bylo ve středověku záminkou k rozpoutávání protižidovských štvanic.

Bílé z Lepu – podle města Lepe v jihozápadním Španělsku se jmenovalo silné aromatické víno.

V Rybářích – v originále „Fisherstreet“, londýnská ulice.

Bordeaux, La Rochelle (čti Bordó, La Rošel) – francouzská města vinorodých oblastí, odkud se dovážela do Anglie většina vína v době, kdy část Francie byla ještě pod anglickým panstvím.

Lemuel – jeden z biblických starozákonních židovských králů. Citát pochází z knihy Šalamounových přísloví. Odpustkář varuje před záměnou jména se Samuelem, jiným z biblických židovských králů, údajným autorem dvou knih Starého zákona.

Smrt je v angličtině mužského rodu. To nebylo možno v překladu vyjádřit; z anglické představy však bylo ponecháno kopí, tradiční zbraň muže-smrti, podobně jako u nás je smrt-žena vyzbrojena kosou.

Florinů zlatých – dukátů, nazývaných podle italského města Florencie. O použití tohoto výrazu pro mince se opírá názor, že Chaucer převzal své vyprávění z italských pramenů.

Svatá Helena, co našla kříž – podle legendy sv. Helena, matka východořímského císaře Konstantina ve 4. století, vykopala na boží vnuknutí Kristův kříž na hoře Kalvárii, kde byl ukřižován.

### Povídka ženy z Bathu

Vlastní povídka se pravděpodobně opírá o látku severofrancouzskou, přesněji bretoňskou. Hlavní pozornost však zde přitahuje Chaucerovo charakterizační umění k rozměrnému svéživotopisnému úvodu čacké soukenice.

V Káni v Galileji – v tomto městečku v Palestině provedl podle biblických evangelií Kristus svůj první zázrak, když na svatbě proměnil vodu ve víno.

Samaritské ženě – ženě kmene Samaritánů, kteří žili v Palestině v sousedství Židů. Zde se naráží na evangelium sv. Jana, kap. 4.

Oktogamie – osmiženství, bigamie – dvojženství.

Apoštol dí – rozumí se sv. Pavel, viz v rejstříku.

Lamech, Jakub, Abrahám – starozákonní bibličtí patriarchové, kteří podle starých poměrů a zvyků žili ještě v mnohoženství.

Dunmowe (čti Danmou) – město v hrabství Essex v jihovýchodní Anglii; proslulo zvykem odměňovat za veselých obřadů šunkami nebo kusy slaniny manželské dvojice, které spolu prožily rok bez hádek.

Ptolemaiův Almagest – viz rejstřík. Uvedené citáty v „Almagestu“ však vůbec nejsou, soukenice si je vymýšlí, aby posílila svá tvrzení.

Metellius – ve středověku rozšířená latinská díla vyprávějí tuto historii vždy s jiným jménem hrdiny.

V metropoli – v hlavním městě Londýně.

Hříběcí chrup – u Chaucera totéž jako řídce seté zuby (viz poznámku k prologu), totiž příznak chlípnosti.

Marta v Býku měla za znamení – tj. narodila se, když planeta Mars procházela znamením Býka; viz v rejstříku Zvěrokruh.

Římské bajky – jde o středověkou sbírku mravoličných a historických vyprávění, která sloužila jako pomůcka kazatelům a kolovala pod názvem „Gesta Romanorum“ (Činy Římanů).

Valerius, Theophrast (čti Teofrast), Jeroným, Jovinián – církevní otec sv. Jeroným, který žil v Římě ve 4. až 5. století, byl autorem traktátu „Epištola adversus Jovinianum“ (Epištola proti Joviniánovi), v němž, aby podepřel myšlenku kněžského celibátu, snesl z různých pramenů příklady ženské špatnosti. Mezi nimi je překlad dlouhého výtahu z knihy, kterou Jeroným nazývá „Liber aureus Theophrasti de nuptiis“ (Zlatá kniha Theophrastova o manželství). Omylem byl k této práci Jeronýmově pod jeho jménem řazen spis jiného autora, „Epištola Valerii ad Rufinum de non ducenda uxore“ (Valeriova epištola Rufinovi o tom, proč se nemá muž ženit). Zejména z Jeronýmovy epištoly jsou čerpány četné narážky v celém prologu dobré soukenice, která církevního otce nepřímo cituje a polemizuje s ním.

Tertullián – církevní otec, žijící v Římě ve 2. až 3. století.

Heloïsa (čti Heloiza) – v 11. století ve Francii abatyše kláštera, která milovala filosofa Abelarda; jejich korespondence byla zachována a stala se literárně slavnou.

Trotula – porodní bába v italském městě Salerno, která údajně napsala lékařský spis o léčení ženských obtíží spojených s porodem.

Chrysippos – nezjistitelný autor.

Ars Ovidia – básnická kniha římského básníka Ovidia (viz rejstřík), plným názvem „Ars Amatoria“ (Umění milovati).

Rod Venušin a Merkurovy děti – podle názorun středověkých astrologů měla každá planeta, ovládaná svým božstvem, určité místo ve zvěrokruhu, kde působila nejúčinněji, byla v „exaltaci“, zatímco protilehlé místo ve zvěrokruhu znamenalo její oslabení, „dejekci“. Tak exaltovala Venuše ve znamení Ryb, Merkur pak ve znamení Panny. Tato dvě znamení jsou ve zvěrokruhu (viz rejstřík) protilehlá.

Pro jejíž vinu umřel Kristus Pán – podle křesťanské věrouky způsobili Adam a Eva snědením zapovězeného ovoce v ráji, že lidstvo upadlo do smrtelného hříchu, a Kristus se dal ukřižovat proto, aby svou krví prvotní hřích vykoupil.

Lucie, Livie, Latumius – příběhy vzaty z „Valeriovy epištoly Rufinovi“, viz pozn. Valerius.

Briti – může označovat jak Brity, původní obyvatele Anglie před anglosaským osídlením, tak Bretoňce, příslušníky téhož keltského kmene, usedlé v severofrancouzské Bretani.

Midas od Ovida – v básnické knize „Proměny“ od Ovidia (viz rejstřík) čteme příběh o králi Midovi, osobitě reprodukovaný v dalším textu ženy z Bathu.

Shrň záclonu – staré manželské postele byly uprostřed rozděleny záclonou.

### Povídka fráterova

Původ nezjištěn. Důležité je, že spolu s následující povídkou půhončího ostře vyjadřuje konkurenční zášť mezi žebravým fráterem a představitelem neřeholního církevního úřadu. Základ této nenávisti spočíval v právu žebravých mnichů vměšovat se v každé obci do záležitosti místních farářů, které zpravidla předčili svou lepší znalostí lidí a výřečností. To mělo ovšem svůj odraz ve vybraných oférách, milodarech apod. Nenávist se pak přenášela i na jiné představitele mimořádových církevních institucí. O úřadě biřicově a arciděkanově viz poznámky k Prologu.

Zbrojnoš čilý – v originále „yeoman“. Viz poznámku v Prologu.

Endorská kouzelnice a Samuel – narážka na starozákonní biblický příběh z I. knihy Samuelovy. Židovský král Saul si nechal touto kouzelnicí vyvolat ducha mrtvého krále Samuela, který prorokoval Saulovi zkázu.

### Povídka půhončího

Úvod, který zesměšňuje žebravé frátery, se opírá o starou francouzskou legendu. Jisté prvky vlastního vyprávění se objevují ve šprýmu ze začátku 13. století, který přeložil z vlámštiny do francouzštiny Jacques de Baiseux. Stejně jako u předešlé povídky je však lhostejné, na jakém základě Chaucerovo charakterizační umění rozvinulo realistický obraz středověkého života.

A ne snad těm, kdo všechno zhltnou dravě – zde se projevuje konkurenční vztah mnichů ze starších, usedlých a zámožných řádů a fráterů z žebravých řeholí. Viz poznámky k mnichovi z Prologu.

I když vám zpívá jenom jednou denně – zde je opět vidět zastřenou zášť mezi frátery a místními faráři. Viz úvodní poznámku k Povídce fráterově.

Glosy – poznámky, nebo zde spíše samostatné variace na biblické texty.

Te Deum – latinská církevní píseň „Tebe, Bože (chválíme)“.

Mojžíš – narážka na starozákonní biblické vyprávění o tom, jak Mojžíš na hoře Sinaj dostal po čtyřicíti dnech postu desatero božích přikázání a naučení boží o bohoslužebných obřadech; podobně o několik veršů dále biblický prorok Eliáš a bratr Mojžíšův, izraelský velekněz Árón.

Jovinián – buď onen, proti němuž psal sv. Jeroným svůj traktát (viz heslo Valerius k Povídce ženy z Bathu), nebo údajný římský císař, o němž se píše ve sbírce „Gesta Romanorum“ (viz heslo Římské bajky tamtéž).

Tomáš z Indie – o sv. Tomáši, jednom z apoštolů, se vypráví, že kázal až v Indii a založil tam mnoho kostelů.

Gyndes – jméno řeky je v rukopisech nejasné.

Jak smírčí soudce – viz heslo Smírčí dny k Prologu.

Škeble s ústřicemi jíme – viz heslo Ústřice k Prologu.

Elizeus a Eliáš – aby si dodaly vážnosti, odvozovaly žebravé řehole svůj původ od těchto biblických starozákonních proroků, o nichž se píše v I. a II. Knize královské.

### Povídka studentova

Povídka půhončího uzavírá čtvrtý fragment, zanechaný Chaucerem. Pátý se otevírá úvodem k povídce studentově.

Jak se už v tomto úvodu naznačuje, je námět vyprávění čerpán z latinského zpracování Francesca Petrarcy, s nímž se Chaucer osobně v Padově setkal. Látku zpracoval v „Dekameronu“ také Boccaccio, o něhož se opíral ve své verzi Petrarca; oba však čerpali z původního lidového vyprávění. Chaucer volil pro svou verzi sedmiřádkovou stanci provensálského, jihofrancouzského původu.

Vysoký styl – míní se tím nejspíš latina na rozdíl od lidové řeči, od italštiny.

Hubeňour – podle staré francouzské povídky byl Hubeňour (v originále „Chichevache“) netvor, který se živil jen trpělivými ženami a následkem nedostatku potravy stále hubeněl. Naproti tomu „Bycorn“, který žral pouze trpělivé muže, neustále tloustl.

### Povídka kupcova

Povídka pravděpodobně zpracovaná podle ztraceného francouzského fabliau (veršované obhroublé komické bajky) z 12. až 13. století. Její motivy se objevují i v pramenech italských ze 14. století. Svým vtipem, ironizujícím bohaté starce, kteří se žení s mladými ženami a nezůstávají za to bez trestu, je vyprávění pro Chaucera příznačné. Příběhy příbuzného rodu jsou však už v našem výboru zastoupeny ve verzích lépe odrážejících život Chaucerovy Anglie, takže jsme kupcovu povídku do tohoto vydání nezařadili.

Kupcovým vyprávěním se uzavírá pátý fragment básníkem plánovaného celku díla.

### Povídka panošova

Zahajuje po kratičkém úvodu šestý fragment. V celé předchaucerovské západní literatuře není stopy po původu tohoto vyprávění, zdá se tedy, že je Chaucer čerpal z orientálních pramenů, které pronikly na západ za křižáckých válek. Ve jménech jako Kambinschán slyšíme ozvěnu jména Džingischána, zakladatele říše mongolské ve 12. století. Nalézáme zde i jiné rysy, odpovídající tehdejším znalostem Západu o asijských národech.

Nedokončenou povídku, přetíženou zdlouhavým vyprávěním o lásce sokola a sokolice, jsme do překladu nepojali.

### Povídka statkářova

Zkazky starých Britů, prapůvodních obyvatel Anglie, se nezachovaly po dobytí ostrovní země Anglosasy přímo na anglické půdě, nýbrž pronikaly do Anglie přes moře ze severofrancouzské Bretaně, obývané keltským lidem, spřízněným s dávnými Brity. Dálo se to po podmanění Anglosasů francouzskými Normany v 11. století prostřednictvím francouzských překladů starých keltských námětů. Chaucer se pravděpodobně opíral též o zpracování Boccacciovo.

Penmark – místo na západním pobřeží Bretaně.

Kayrrud – staré britské jméno, znamená „rudé město“.

Pamphilus (čti Pamfilus), cit ke Galateji – narážka na latinskou báseň z 12. století o srdceryvné lásce Pamphilově. Z tohoto jména se asi později vyvinulo naše slovo „pamflet“. Jméno Galatea pochází z řecké mythologie, byla to slonovinová socha, vytvořená králem Pygmalionem, který se do svého výtvoru zamiloval tak, až jí bohyně lásky vdechla život.

Dvacet osm bytů Luny – označuje v astrologickém názvosloví různé pozice měsíce na obloze, jenž měl v každém „bytu“ jinou působivost. Postavení jednotlivých bytů bylo na nebeské báni vyznačeno souhvězdími, jimiž měsíc na své dráze prochází.

Od Girondy až k vyústění Seiny (čti Žirondy a Sény) – od Girondy, jak se nazývá dlouhé společné ústí řek Garonne a Dordogne do Atlantického oceánu na západním pobřeží Francie, až k ústí Seiny do průlivu La Manche v severní Francii.

Teď ve znamení klesl Kozoroha – desáté znamení zvěrokruhu (viz rejstřík), kam vstupuje slunce v době zimního slunovratu kolem 22. prosince.

Janus dvoubradý – starý římský bůh, který měl dvě tváře, jednu hledící vzad do minulosti, druhou vpřed do budoucnosti, bůh bran a dveří, odtud bůh všech začátků. Jemu je zasvěcen první měsíc v roce (Januarius), proto se zde už připravuje ke konci roku k vládě.

Opravené toledánské desky – astronomické tabulky, sestavené v polovině 13. století na příkaz kastilského krále Alfonse X.; byly nazývány podle španělského města Toledo, podle jehož zeměpisné šířky a délky byly počítány. V našem textu jsou popisovány tehdejšími odbornými astronomickými a astrologickými výrazy.

Kořen (latinsky radix) je libovolně zvolený čas, z něhož je možno pomocí tabulek vypočíst doby konstelací hvězd a planet. Argument je v astronomii úhel, jímž se ustanovuje jiná hledaná veličina. Sféry jsou úseky nebeské klenby. Alnath je první stálice v rozích souhvězdí Skopce (Aries) a současně byl tímto jménem označován první z „bytů Luny“ v blízkosti Alnathu – stálice.

Tak svědčí zprávy z uplynulých dnů – uvedené příklady jsou vzaty k traktátu sv. Jeronýma proti Joviniánovi. (Viz heslo Valerius k Povídce ženy z Bathu). Vysvětlení jednotlivých jmen, pokud jsou historicky zjistitelná, viz v rejstříku.

V Athénách třicet zpupných tyranů – v r. 404 př. n. l. po porážce Athén ve válce se Spartou padla starověká řecká demokracie, založená na právech svobodných občanů (na otroky se nevztahovala), a byla ustavena samovláda třiceti tyranů z řad boháčů.

Sedm panen v Milétě – událost se uvádí ve spojitosti s vypleněním řeckého města Miléta na západním pobřeží Malé Asie při nájezdu galských (keltských) dobyvatelů ve 3. stol. př. n. l.

### Povídka jeptiščina

Po vyprávění statkářově, které uzavírá šestý fragment „Canterburských povídek“, zahajuje sedmý úryvek povídka jeptišky, která doprovázela abatyši.

Jde o legendu, kterou Chaucer zpracoval podle „Zlaté legendy“ (Legenda Aurea) Jakuba de Voragine, ve 13. století biskupa janovského, a jejíž původ sahá až do prvokřesťanských dob. Chaucer ji napsal už před započetím práce na „Canterburských povídkách“ pro jiný účel, ale vložil ji pak do úst jedné z osob svého vrcholného díla. Neupravil při tom dokonce ani různé obraty, jimiž se pisatel, muž (Evin syn), obrací na čtenáře, nikoliv vypravěčka na posluchače. Pro její středověce náboženský ráz, jehož ukázky jsou už v našem výboru zastoupeny, a protože nemá ony vlastnosti, pro něž Chaucera vydáváme, nebyla zařazena do tohoto vydání.

### Povídka sluhy kanovníkova

Podobně jako v jiných povídkách satirizuje Chaucer hvězdopravectví a vykladačství snů, bere si zde na mušku, pravděpodobně na základě ze života čerpané anekdoty, rozšířenou pavědu své doby – kejkle alchymistů. Zlatodějství dosáhlo v tehdejší Anglii takového rozsahu, že proti němu byl dokonce za vlády Jindřicha IV. začátkem 15. století vydán parlamentní zákaz.

V originále je sluha kanovníkův označen jako „yeoman“, viz k tomu heslo Zbrojnoš k Prologu.

Že nosí kuklu s pláštěm přišitým – kukly duchovních osob bývaly střiženy z jednoho kusu s pláštěm nebo k němu byly pevně přišity. Úsudek autorův, že je to asi kanovník, vyplynul z toho, že tedy šlo o duchovního, který však podle šatu nebyl ani mnich, ani obyčejný venkovský farář.

Kanovník – jeden z duchovních při větším chrámu, kteří tvoří uzavřený sbor, tzv. kapitulu. Mohli žít po způsobu mnišských řádů společným životem, to však zřejmě nebyl případ kanovníka naš povídky. Ten jezdil po světě a ke své kapitule měl vztah velmi volný.

Sedmero těles a též duchů čtvero – výrazy alchymistické hantýrky; čtvero duchů (latinsky spiritus) označovalo důležité chemické látky. Jednotlivé kovy byly spojovány s nebeskými tělesy, která opět souvisela s různými božstvy. Tak slunce (latinsky Sol) vládlo nad zlatem atd. podle výpočtu textu.

Zlatá marka – marka bývala stará váha pro zlato a stříbro, rovná asi 226 gramům.

Já umrtvím teď… rtuť – podle alchymistické nauky se lišila rtuť od stříbra pouze tím, že byla „živá“, tj. tekutá. Byla-li zbavena života, tekutosti, měla se změnit ve stříbro.

Sol a Luna – slunce a měsíc.

Učeň Platónův – naráží na alchymisty oblíbenou knihu „Secreta secretorum“ (Tajemství všech tajemství), připisovanou Aristotelovi (viz rejstřík).

Senior – rovněž středověká alchymistická kniha.

### Povídka kolejního správce

Vyprávění sluhy kanovníkova uzavírá sedmý fragment „Canterburských povídek“. Osmý úryvek pak obsahuje pouze příběh kolejního správce.

Dějové jádro této povídky bylo zpracováno už antickými autory, jako římským básníkem Ovidiem v jeho „Proměnách“.

Do našeho vydání nebyl její překlad zařazen proto, že ani tento příběh, čerpaný z antiky, neobsahuje ve větší míře rysy příznačné pro Chaucerův realismus.

### Povídka venkovského faráře

Spolu se závěrem tvoří farářovo vyprávění devátý a poslední fragment, který básník z celku zamýšleného díla dokončil.

Je přirozené, že jsme nezařadili do tohoto vydání překlad zdlouhavého – zabral by na sto našich stránek – typicky středověkého traktátu bez umělecké ceny a že ani nepodáváme jeho podrobnější obsah. Je možno mít za to, že jde o doslovný překlad z dobové latinské církevní literatury, který byl vesnickému faráři vložen do úst z dřívější literární zásoby autorovy.

### Závěr

Je možné, že v kajícném doslovu byl Chaucer poplaten středověkému zvyku, jsou však i okolnosti, vyplývající z bližšího rozboru textu, jež nevylučují, že kajícný závěr připojil básníkovým jménem teprve pozdější opisovač, který se zalekl „hříšné“ smělosti „Canterburských povídek“.
