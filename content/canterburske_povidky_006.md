---
title: Povídka rytířova
subtitle: Začíná se část první
contentType: prose
---

<section>

> Jak říkají nám staré báje už,  
> žil vévoda kdys jménem Théseus;  
> byl pánem Athén, městu svému vlád.  
> Co dobyvatel na slovo byl vzat  
> a sotvakdy žil větší pod sluncem.  
> Bohatou získal nejednu si zem;  
> tak chrabrostí a válečnickou lstí  
> on Amazonek dobyl království,  
> známého druhdy jako země Skythů,  
> a za manželku pojal Hippolytu,  
> královnu jejich. Domů vezl si ji  
> ve slavném triumfu a Emílii,  
> sestřičku její mladší, vezl s ní.  
> Tak vítězně, co samá hudba zní,  
> k Athénám nechám jeti vévodu  
> a zbrojná vojska za ním v průvodu.

> A nebýti to dlouhé na poslech,  
> rád bych vám líčil průběh bojů všech,  
> jak Théseem a jeho rytířstvem  
> dobyto bylo oné říše žen,  
> a řekl bych vám také o bitvách,  
> když na Amazonky voj z Athén táh;  
> jak Théseus pak získal Hippolytu,  
> tu krásnou, pyšnou kněžnu země Skythů;  
> i o kvasu na počest nevěstě,  
> i o bouři, když byli na cestě,  
> leč musím raděj šetřit větami;  
> postačí délkou to, co zbývá mi.  
> Bůh ví, že zorat musím širý luh,  
> a slabý potah táhne mi můj pluh!  
> A vám bych nechtěl ukracovat řeč;  
> ať promluví tu každý vypravěč,  
> ať uzříme, kdo nejlepší je z nás.  
> A kde jsem přestal, tam teď začnu zas.

> Ten vévoda, o němž tu mluvím k vám,  
> když přišel skoro k městu, ke hradbám,  
> ve vší své slávě a s tím bohatstvím,  
> pohlédnuv stranou, najednou si všim  
> družiny paní; jako prosebnice  
> klečely v cestě, ruce zvedajíce,  
> vždy dvě a dvě, a černý měly šat.  
> A začaly tak lkát a naříkat,  
> že sotvakdo od světa stvoření  
> tak strašlivé kdy slyšel kvílení;  
> a tak zněl dlouho jejich pláč a stony,  
> než zachytly se za otěže koní.

> „Kdo jste? Proč slávu, se kterou se vracím,  
> rušíte pláčem, touhle lamentací?“  
> křik Théseus. „Či závidíte mi  
> mé pocty nářkem svým a slzami?  
> Kdo ukřivdil vám? Máte nesnáze?  
> Nu, povězte, zda napravit to lze!  
> A proč jste všechny v černém, ve smutku?“

> Nejstarší dala průchod zármutku,  
> v tváři jak smrt a polo ve mdlobách,  
> že zřít a slyšet bylo ji až strach,  
> a řekla: „Pane, tobě osud dal,  
> k vítězství abys žil a dobýval.  
> Tvá sláva, pocty netíží nás, ne;  
> hledáme milost, paže ochranné.  
> Zoufalství naše, žal náš polituj,  
> nech šlechetně nám skanout soucit svůj,  
> jen kapkou oblaž zástup nešťastnic!  
> My všechny, pane, co teď nejsme nic,  
> my ubožačky, v prachu, na mizině,  
> my byly královny a vévodkyně.  
> Ó vrtkavé ty kolo Fortuny,  
> jež nejsi jisté ani pro trůny!  
> Ó pane náš, ty vyslyš naše lkání!  
> Zde před tím chrámem božstva Slitování  
> čekáme na tě plných čtrnáct dní.  
> Je-li v tvých silách, pomoc poskytni!  
> Ta nešťastná, co před tebou teď sténá,  
> bývala ženou krále Kapanea,  
> jenž v Thébách pad, ó proklet buď ten den!  
> A všechny z nás v té smutné řadě žen,  
> jež naříkají na svůj osud zlý,  
> v té bitvě přišly o své manžely,  
> když obležení vládlo ve Thébách.  
> A nyní starý Kreon, běda, ach,  
> má v našem městě vládnout jako král,  
> ten zuřivec, jenž právo pošlapal?  
> Ten tyran ukrutný, ten necita  
> i mrtvé przní; těla zabitá  
> manželů našich, která po pádu  
> dal naházet na jednu hromadu,  
> nenechá pohřbít, ani nezmění  
> svůj zákaz mrtvé spálit v plameni,  
> leč zlovolně je dává sežrat psy.  
> Ó ukaž nám, že milosrdný jsi!“  
> A po těch slovech na zem klesly v prach  
> a lkaly dále: „Ach, náš pane, ach,  
> kéž oblomí tě žal a zármutek!“

> Tu vládce šlechetný se s koně smek,  
> když uslyšel, jak postihlo je zlo.  
> Div lítostí mu srdce nepuklo,  
> když zřel ty chuděry, z nichž donedávna  
> bývala každá blažená a slavná,  
> a vlastní rukou všecky z prachu zdvih  
> a utěšoval nářek lkajících.  
> A přísahal jim na rytířskou čest,  
> že udělá, co v jeho moci jest,  
> že pomstou stihne toho tyrana,  
> ať v celém Řecku zvěst je slyšána,  
> jak za všechny ty zločiny a hnus  
> Kreonta smrtí ztrestal Théseus.  
> A hned jak byl, ni chvíli neprodlev,  
> svou válečnou dal vztyčit korouhev  
> a vzhůru k Thébám, s vojskem vzápětí!  
> Do Athén ani nechtěl zajeti,  
> ba ani půlden klid si nedopřál;  
> po celou noc jel stále dál a dál.  
> Svou Hippolytu, královnu všech žen,  
> i její sestru poslal do Athén,  
> aby šly napřed na vévodský hrad,  
> a spěchal pryč. Co měl bych dodávat?

> Krvavý Mars, jenž třímal meč a štít,  
> na sněhobílém praporci byl všit  
> a třpytil se a plál jak trysklá krev.  
> S praporcem nesli jeho korouhev,  
> kde vytepán byl všecek ve zlatě  
> Minotaur, jehož zabil na Krétě.  
> Tak vyrazil ten dobyvatel vpřed  
> a v jeho vojsku rytířů všech květ,  
> až k Thébám přišli; tady stanul voj  
> v příznivém poli, kde chtěl svésti boj.  
> Leč o tom se chci zmínit jenom krátce;  
> Kreonta, toho zlého hrůzovládce,  
> Théseus v boji jako rytíř sklál  
> ve vřavě bitvy, vojsko rozehnal  
> a města dobyl v náhlém přepadu,  
> val dvojí pobořiv i ohradu.  
> Truchlícím paním vrátil potom zpátky  
> ubohých jejich mužů pozůstatky,  
> by pohřbily je, jak byl tehdy zvyk.  
> Nač vám však líčit jejich pláč a vzlyk  
> a jejich bolest a to kvílení,  
> když byla těla dána plameni;  
> nač líčit pocty, které kázal vzdát  
> náš vítězný a mocný vévoda  
> těm paním, dříve než se rozloučil?  
> Chci býti stručný, to je přec můj cíl.  
> Když Théseus, tak mocně rozhorlen,  
> Kreonta zabil a vzal Théby v plen,  
> na poli bitevním svůj rozbil stan  
> a s krajem naložil jak jeho pán.

> A hned, jak bitvy skončila se vřava,  
> šli marodéři užít svého práva;  
> jak někdo mrtev na hromadu pad,  
> zbroj vzali mu a stáhli z něho šat.  
> Tak stalo se, že našli mezi těly  
> dva mladé rytíře, a oba měli  
> krev po těle a těžká zranění  
> a stejně zdobná krásná brnění;  
> Arcita jeden z rytířů těch slul  
> a druhý Palamon. A mrtvé půl,  
> půl naživu je našli. Hlasatelé  
> však po erbech a po výstroji skvělé  
> hned poznali, jen mrkli na oděv,  
> ti dva že mají thébských králů krev  
> a že jsou syny královských dvou dceří.  
> Hned vytáhli je z kupy marodéři  
> a Théseovi odnesli je v plen.  
> Ten odeslal je rychle do Athén,  
> kde do smrti dlít měli ve vězení  
> a bez naděje v možnost vykoupení.  
> Když vévoda tak dobojoval boj,  
> k domovu bral se, a s ním jeho voj,  
> co dobyvatel, vavřín na hlavě.  
> A v radosti pak žil a ve slávě  
> celý svůj věk, co dál bych povídal.  
> A ve věži, kde vládl děs a žal,  
> kde zlato nemá moc, navěky v kruh  
> byl sevřen Palamon a jeho druh.  
> A tak jdou dny a roky ubíhají.

> Až jednou zjitra, stálo se to v máji,  
> ta sestra královny, ta Emílie,  
> jež vynikala krásou nad lilie,  
> nad máje květ, ta, jejíchž tváří pel  
> s nádechem růží soupeřiti směl —  
> obojí bylo stejně líbezné —  
> se vyšňořila před úsvitem dne,  
> jak byla zvyklá — jako ranní ptáče.  
> Máj není doba pro lenošné spáče;  
> čas májový tak srdce bouří citem,  
> že probouzí nás dlouho před úsvitem  
> a káže: „Vstaň a líbeznost mou slav!“  
> Tak Emílii vedl jarní mrav,  
> že časně vstala máji na počest.  
> Šat měla jako kvítek, jenom kvést,  
> a plavé vlasy zapletla si v cop,  
> jenž splýval, řek bych, do délky tří stop;  
> tak na toulku si vyšla do zahrad  
> májový východ slunce uvítat.  
> Trhala bílý a zas rudý květ,  
> z nichž věneček si chtěla uvíjet,  
> a její zpěv zněl hlasem anděla.  
> Věž mohutná hned vedle strměla,  
> ten hradní žalář tvrdých, tlustých stěn  
> (kam rytířský náš pár byl uvězněn,  
> o kterém více vypovím vám teď).  
> A věž se pjala přes zahradní zeď,  
> kde Emílie meškala v ten čas.

> Zářilo slunce, chvěl se ranní jas  
> a Palamon, tak jak byl jeho zvyk —  
> to aspoň strpěl vězňům žalářník —  
> po nejvyšší se toulal světnici,  
> z níž viděl město pod ním ležící  
> i onen svěže olistěný sad,  
> kam Emílie vyšla sobě hrát,  
> svěží jak růže v libé zahrádce.  
> A tam v té smutné cele zajatce  
> Palamon rovněž sem tam přecházel  
> a proklínal svou strast a bol a žel,  
> den, kdy se zrodil, tu zlou sudbu svou.

> Tu, veden osudem či náhodou,  
> okýnkem ve zdi, které kryla mříž  
> z železných prutů, skutá jako kříž,  
> na Emílii padl jeho zrak.  
> I zbled a vykřik jako ubožák,  
> jemuž je v srdce dýka zaryta.  
> Tím výkřikem se zlekal Arcita:  
> „Můj bratranče, co je ti, žes tak zbled,  
> že jako smrt jsi bílý na pohled?  
> Kdo poranil tě? Vykřikls tak divě!  
> Co nelze změnit, musíš trpělivě,  
> pro lásku boží, jak já unésti!  
> Sám osud dal nám naše neštěstí,  
> nějaký aspekt, sudba pochmurná,  
> či konstelace dráhy Saturna  
> při našem zrodu ve zlém znamení  
> nám přisoudila tohle vězení.  
> Snášejme to, nač nenajdeme lék!“

> Náš Palamon mu v odpovědi řek:  
> „To, bratranče, je na mou pravdu klam  
> a ty podléháš mylným představám;  
> ten výkřik nevyrval mi vězňův stesk.  
> Teď právě do očí mě ranil blesk  
> a k srdci vnik a smrti dal je v plen.  
> Já uviděl tu nejkrásnější z žen,  
> tam naproti jak bloudí zahradou,  
> a proto cítím, jak mě muka rvou.  
> Je pouhou ženou? Je snad bohyní?  
> Vždyť Venuše se převtělila v ni!“

> A jak to řekl, padl na kolena:  
> „Ó Venuše, jestli ses převtělena  
> svou božskou vůlí v sadě zjevila  
> před chudákem, jejž stihla sudba zlá,  
> ó pomoz nám, ať ujdem z vězení!  
> Je-li však jiné moje určení  
> a rabsky zhynout je-li osud můj,  
> alespoň rod náš, božská, polituj,  
> jenž hluboko tak tyranií pad!“

> Tu Arcita se běžel podívat,  
> jak ona panna na zahradě hrá si.  
> A tak jej bodl osten její krásy,  
> že Palamon byl krutě zraněn sic,  
> leč stejně Arcita, a možná víc.  
> Sotva ji spatřil, dal se do vzdychání:  
> „Jak náhle vraždí mě ta krásná paní  
> svou líbezností; ó, jak prahnu žízní  
> po jejím soucitu a její přízni;  
> kéž denně aspoň hledět na ni smím,  
> anebo zhynu; stála se mi vším!“

> Když uslyšel ta slova Palamon,  
> vzhléd zuřivě a tvrdý zazněl tón:  
> „To myslíš vážně, nebo je to šprým?“

> Arcita na to: „Svatou pravdu dím,  
> ví Bůh, že k žertům nemám náladu!“

> Palamon mračně přešel k výpadu:  
> „To už tvá čest se kymácí tak vratce,  
> že se mnou jednáš jako mrzký zrádce?  
> Vždyť jsem tu já, tvůj bratr, bratranec,  
> a my si vroucně přísahali přec,  
> že i kdybychom v mukách umřít měli,  
> tak dlouho, dokud smrt nás nerozdělí,  
> nebudem nikdy soupeřiti v lásce  
> a v ničem jiném, že mi v každé sázce  
> jak pravý bratr věrný zůstaneš  
> a pomůžeš mi a já tobě též!  
> Já dobře vím, co jsme si přísahali!  
> A co teď ty? Což tak málo jsi stálý?  
> Máš při mně stát, vždy věrně, bez pochyb!  
> A teď chceš zrádně porušit svůj slib,  
> když jde o moji lásku, o mou paní,  
> které chci sloužit já až do skonání?  
> Ne, zrádce, nikdy nezřeknu se jí!  
> Já dřív k ní vzplál a s žalnou nadějí  
> se svěřil tobě, abys při mně stál,  
> jak přísahou ses předtím zavázal.  
> Teď jako rytíř jsi mi povinen  
> pomoci ve všem, pokud můžeš jen!  
> Jinak jsi podlý proradník a lhář!“

> Arcita na to pyšně stáhl tvář:  
> „To ty jsi,“ řekl, „ty jsi zrádcem spíš,  
> ty, povídám ti, ať to dobře víš!  
> Skutečnou láskou já byl první jat.  
> Popřeš to snad? Ty nevíš dosavad:  
> Je bohyní? Je z rodu smrtelnic?  
> Ty cítíš zbožnost. Já však cítím víc!  
> Tak jako ženu, tak ji v lásce mám  
> a lásku tu ti směle přiznávám  
> jak bratranci a bratru přísežnému.  
> A i kdybys ji dřív měl rád co ženu,  
> znáš, co tu platí ode dávných dnů:  
> že láska nezná žádných zákonů.  
> Ta zákonem je sama od věků  
> silnějším, než dal člověk člověku.  
> A proto láska láme každodenně  
> výnosy, smlouvy, sliby učiněné.  
> Muž slouží lásce, jež mu rozum drtí,  
> a neujde jí, byť by sešel smrtí,  
> ať je to paní, vdova nebo panna.  
> Leč dobře víš, že sotva bude přána  
> ti milost její a mně nejinak.  
> Oba to víme, už je tomu tak,  
> že ty i já jsme věčně odsouzeni  
> zde k žaláři bez všeho vykoupení.  
> My soupeříme jako ti dva psi:  
> celý den marně o kost zápasí,  
> a když se spolu rvou: ‚Je má! — Je má!‘,  
> vezme ji luňák v letu oběma.  
> U dvora králů každý musí nést,  
> můj milý bratře, všechno na svou pěst.  
> Miluj si, chceš-li! I já budu přec  
> milovat věčně! Taková je věc.  
> Už musíme svůj žalář unésti  
> a každý sám ať sáhne po štěstí!“

> Vylíčil bych vám jejich dlouhý spor,  
> kdybych měl čas na tento rozhovor;  
> leč stručně k věci. Jednou přišel den  
> (vyprávím krátce, jak to svedu jen),  
> že chrabrý kníže, Peirithous zvaný,  
> druh Théseův a dobrý jeho známý  
> už od dětských a od chlapeckých let,  
> do Athén přijel, a tam zajel hned  
> k příteli z mládí, jak byl jeho zvyk;  
> nebylť mu dražší jiný smrtelník,  
> a Théseus moh pro něj duši dát.  
> Dle starých knih druh druha tak měl rád,  
> že když prý jeden umřel, druhý šel  
> přítele hledat dolů do pekel;  
> leč na to nyní místo není tu.  
> Ten Peirithous rád měl Arcitu,  
> jehož znal dříve dlouhá léta z Théb,  
> a dosáh přímluvou, ne bez proseb,  
> že Théseus ho nechal volně jít,  
> aniž se musel zlatem vykoupit,  
> jít svobodně tam, kam si určí sám,  
> leč s podmínkou, o které řeknu vám.  
> Abych řek rovnou: Byla dohoda,  
> již s knížetem si smluvil vévoda,  
> že kdyby Arcita byl přistižen,  
> an vkročil někam v Théseovu zem,  
> ať v kterýkoli kraj či končinu,  
> a chycen byl při tomto zločinu,  
> má ostrým mečem přijít o hlavu.  
> Marně by o tom vedl rozpravu,  
> i spěchal do Théb, aby meče břit  
> mu nemohl už hrdlo ohrozit.

> Jak strašným žalem Arcita byl jat!  
> Jak cítil v srdci bodat smrti chlad!  
> Ten jeho pláč, to lkání, volání!  
> Sám sebe zabít toužil v ústraní.  
> „Dni mého zrození, mé prokletí!  
> Teď v strašnějším než dřív jsem zajetí;  
> teď do pekel, ne do očistce jen  
> na věky věků byl jsem odsouzen.  
> Žel, Peirithoa že jsem vůbec znal!  
> Vždyť v Athénách bych jinak žít směl dál!  
> Ty okovy, jak nyní zdá se mi,  
> bývaly moje blaho na zemi.  
> Jen pohled na tu, které sloužit chci,  
> byť její přízně nesmím dosíci,  
> by stačil srdci, které v lásce tone!  
> Ó bratranče můj, drahý Palamone,  
> tys vítězem v té naší lásky hře  
> a ve vězení je ti předobře!  
> Co pravím, vězení? Toť v ráji dny!  
> Padly ti dobře kostky Štěstěny;  
> když já jsem vzdálen, ty ji vidět smíš!  
> Vždyť možno je, když je ti napoblíž  
> a ty jsi rytíř statečný a ctný,  
> že ještě náhlým zvratem Fortuny  
> vyplníš jednou toužebný svůj sen.  
> Já vyhnán však, o milost oloupen,  
> jsem plný zoufalství a temných tuch,  
> že voda, oheň, země ani vzduch,  
> ni stvoření, jež zrodilo se z nich,  
> mi neuleví v mukách pekelných.  
> Tak umřu smuten, sám a zoufalý;  
> živote sbohem, my jsme dohráli!

> Žel! Pročpak lidi zavádí ten blud,  
> že lají na bohy či na osud,  
> jenž přináší jim dary častokrát  
> lepší, než mohou sami sobě přát?  
> Po zlatu člověk někdy zatouží,  
> pro něž je zabit či se usouží.  
> Jiný chce prchnout ze žalářních zdí,  
> a doma snad jej sluha zavraždí.  
> V té věci záludů jsou tisíce,  
> nevíme nikdy, za co modlit se.  
> Nám děje se to jak těm opilcům:  
> opilec ví, že někde má svůj dům,  
> aniž však domů správnou cestu zná,  
> a každá cesta je mu neschůdná.  
> My na tom světě stejně na tom jsme:  
> za štěstím svým se dravě vrhneme,  
> leč bloudíme, než smrtí končí pouť.  
> Ba, zvláště já to mohu podotknout.  
> Jak doufal jsem, až vyjdu z okovů,  
> že začnu život a že poznovu  
> okřeju štěstím, které bolest zmáhá!  
> A teď jsem vyhnán od studnice blaha.  
> Když tebe vidět nesmím, Emílie,  
> na rány zemřu a nic nezhojí je!“

> Jaký však šlehl Palamona bič,  
> když uviděl, že Arcita je pryč!  
> Tak zaplakal, že věží kamennou  
> hodiny dlouhé znělo ozvěnou.  
> Jak na nohou byl spoután řetězy,  
> ty zavlhly mu hořce od slzí.  
> „Ach Arcito, Bůh ví, že souboj náš  
> ty, bratranče můj, přece vyhráváš!  
> Teď po Thébách se volně procházíš  
> a málo myslíš, jaký já mám kříž.  
> Jsi chrabrý muž a rozumu máš dost;  
> snad svoláš rod náš v polní hotovost  
> a ostře dolehneš sem na město.  
> Snad bude ještě pak tvou nevěstou  
> ta, pro kterou tu moje žití schne,  
> když domůžeš se smlouvy výhodné.  
> Jakou máš nyní spoustu možností,  
> když smíš se těšit plné volnosti;  
> máš velký náskok, žít jak pán si smíš,  
> a já jsem chudák, co má jen tu mříž!  
> Mně jenom pláč a dlouhá trýzeň zbývá  
> a za mříží jen slza úpěnlivá  
> a strast, jíž zdrojem ta má láska je,  
> jen muku mou a žal můj zdvojuje.“

> S tím v jeho prsou žárlivosti žár  
> mu srdce rval a měnil mu je v cár  
> tak divoce, že vyhlížel v ten ráz  
> jak z popela, jak zvadlý zimostráz.  
> „Ó krutí bozi, kteří vládnete  
> jhem zákonů svých věčných ve světě,  
> vy, kdož jste vryli v horstva démantová  
> své úradky a neproměnná slova,  
> čím víc je pro vás člověk, který strádá,  
> než choulící se ovcí prostřed stáda?  
> Vždyť člověk hyne jak ta hovada,  
> či za mřížemi schne a uvadá;  
> je stvořen pro strasti a pro stíny,  
> a sami víte, často bez viny!  
> A to snad má být prozřetelný čin,  
> když nevinný je mučen bez příčin?  
> Tím větší je mé trápení a trest,  
> že člověk musí zákonně si vést  
> a v bázni boží rvát se s touhami,  
> jež každé zvíře ukojiti smí.  
> A mrtvé zvíře strast už nepozná;  
> i po smrti však člověk trpět má,  
> ač zaživa jen žalost šla mu vstříc;  
> ba, věru, snáší sužování víc.  
> To nechám však, nechť zodpoví to kněží,  
> já jenom vím, že svět náš v mukách leží.  
> Žel, vidím zločince a plaza zřím,  
> jenž mnohé lidi postih neštěstím,  
> jak jde si tam, kam vede choutka vzpurná;  
> já v žaláři však sedím pro Saturna  
> či pro Junonu: jejich krutý hněv  
> šíleně prolil téměř všecku krev  
> ve městě Thébách, strhnuv mocné zdi.  
> A Venuše mě jistě zavraždí  
> mou žárlivostí, strachem z Arcity!“

> Teď Palamona nechám s pocity,  
> jež zrodily se v kobkách žalářních,  
> a povím vám, co dělal druhý z nich.

> Minulo léto, dlouhých nocí stín  
> zdvojoval krutost obé bolesti,  
> té milencovy i té vězňovy;  
> které z nich více, kdo to vypoví?  
> Co já tu říkám, říkám stručně jen.  
> Palamon v žalář věčně odsouzen  
> v řetězech sedí, zmírá tíží pout.  
> Arcita, vyhnán, musí poslechnout,  
> pod ztrátou hlavy nesmí nikdy zpět  
> a tvář své paní nesmí uvidět.

> Teď ptám se vás, kdož znáte lásky ston,  
> trpěl víc Arcita či Palamon?  
> Jeden smí zřít svou paní den co den,  
> leč navěky je v žalář uvržen.  
> Ten druhý svobodě smí kráčet vstříc,  
> leč paní svou už nesmí spatřit víc.  
> Teď odpovězte podle svého zdání;  
> já pokračuji ve svém povídání.

### Zde končí část první a začíná se část druhá

> Když Arcita se dostal do Théb, domů,  
> ležel a chřadl; v mysli tanulo mu,  
> že tu svou paní nesmí více zřít.  
> Leč chtěl bych o tom stručně uzavřít.  
> Nepoznal nikdo muka takhle hrozná,  
> co svět je světem, aniž je kdy pozná.  
> Nejedl, nepil, míjely ho sny,  
> až byl jak vyschlý šindel hubený.  
> Zrak matný měl a v lebku zapadlý,  
> tvář pobledlou jak popel vychladlý,  
> a stále bloudil sám a sám a sám  
> a celé noci bděl svým smutnohrám.  
> Když zaslech zpěv, když v hudbě nástroj vzdych,  
> hned rozplakal se v slzách zoufalých;  
> tak zeslábl a sklesl jeho duch,  
> tak změnil se, že žádný jeho druh  
> jej nemoh poznat ani po hlase.  
> A jeho změna lidem zdála se  
> ne pouhou marné lásky chorobou,  
> leč šílenstvím, jež stoupá útrobou  
> z těch temných šťáv, co melancholií  
> a fantasem pak rozum ovijí.

> Nač měl bych nad tím trávit celý den;  
> byl žalem lásky jako vyměněn,  
> jak zevnějškem, tak v srdce úkrytu;  
> svět nepoznával více Arcitu.  
> Snášel to přes rok nebo roky dva,  
> žal, bolesti a krutá muka svá,  
> v Thébách, tam doma, jak jsem prve řek.  
> Když pohroužil se jednou ve spánek,  
> snil, že bůh Merkur s křídly před ním stál  
> a k dobré mysli že ho nabádal.  
> Měl uspavačnou berlu v pravici  
> a klobouk měl na hlavě zářící.  
> Taková, zkrátka, byla výstroj jeho,  
> jako když uspal Arga stookého.  
> A bůh mu pravil: „Do Athén se stroj,  
> tam skončí se tvůj žal a nepokoj!“  
> Arcita skočil na ta slova z lože:  
> „Teď, jakkoli mě řežou žalu nože,  
> do Athén musím, a to ještě dnes;  
> a nezleká mě ani smrti děs;  
> uvidím paní, o níž s láskou sním,  
> a s ní se nikdy smrti nebojím.“

> A s těmi slovy popad zrcadlo,  
> kde uzřel tvář tak bledou, propadlou,  
> že jako cizí byl ten obličej.  
> V tom okamžiku napadlo hned jej,  
> že když se člověk takhle silně změní  
> následkem trýzně v krutém utrpení,  
> mohl by žít, když skromně by si ved,  
> v Athénách neznám do konce svých let  
> a paní svou zřít zblízka každý den.  
> Za chvilku stál tu všecek přestrojen  
> do prostých šatů jako nádeník.  
> A potom on a jeden služebník,  
> jemuž byl případ velmi dobře znám  
> a jenž se oblék chudě jako pán,  
> ti sami dva se dali k Athénám.  
> Když dorazil, hned u vévodských bran  
> nabízel služby ještě tentýž den  
> a ke každé byl práci ochoten.  
> A abych o tom stručnou zprávu dal,  
> komorník jeden ho tam zaměstnal,  
> jenž Emílii krásné sloužil sám.  
> A bystrý mladík brzo obhlíd tam  
> u druhých sluhů, tak byl učenlivý,  
> jak přinést vodu, jak naštípat dříví.  
> A že byl mladý, plný zmužilosti  
> a svalnatý a také silných kostí,  
> vyplnil hračkou každé přikázání.  
> Tak rok či dva směl sloužiti své paní;  
> co její páže směl k ní do komnat,  
> a Filostrat se všemi nechal zvát.  
> Tak oblíben byl dvorem v službě té,  
> že všechny předčil v roli pážete;  
> tak ušlechtile vedl si v té práci,  
> že celý dvůr znal jeho reputaci.  
> A všem jim říkal spravedlivý cit,  
> že Théseus by měl ho povýšit  
> a čestnější mu svěřit postavení,  
> v němž jeho ctnost by došla uplatnění.  
> A neboť takhle věhlas jeho rost  
> pro jeho činy i pro výřečnost,  
> Théseus přece vlídně si ho všim  
> a udělal ho vlastním komořím;  
> a že ta hodnost není bez potřeb,  
> dal mu i plat. A z domova pak, z Théb,  
> mu přinášeli jeho roční příjmy;  
> chytře a ve cti nakládal však s nimi,  
> že nikdo pranic o nich netušil.  
> Tak všemi vážen roky tři si žil;  
> v míru i v boji konal činy ctné  
> a Théseus jej rád měl nad jiné.  
> Arcitu nyní nechám v blahu tom  
> a řeknu vám, co dělal Palamon.  
> V tom temném, strašném, tvrdém vězení  
> už sedmý rok žil v krutém trápení  
> a chřadl žalem, hynul beznadějí.  
> Kdo na světě kdy trpěl zoufaleji  
> než Palamon? A navíc k těmto zlům  
> div nepřišel svou láskou o rozum.  
> A ke všemu byl ještě uvězněn  
> až do smrti, a ne snad na rok jen.  
> Kdo anglicky by v rýmy výrazné  
> zbásnil ta muka? Já sám jistě ne.  
> A proto raději teď zrychlím krok.

> V měsíci máji, když táh sedmý rok,  
> na třetí noc (to znám ze starých knih,  
> o této věci velmi podrobných),  
> ať náhodou, či z vůle sudby snad  
> (neb vždy se stane to, co má se stát),  
> Palamon takhle kolem půlnoci  
> z vězení utek s přátel pomocí,  
> a jak moh nejrychlej, ven z městské brány!  
> Dal totiž strážci nápoj namíchaný  
> z koření, z medu, ze zvláštního vína  
> a z opia, a tato smíšenina  
> uspala strážce, že by neprocit,  
> kdybys jím třás, tak ztratil všechen cit.  
> Palamon tedy prchal ze všech sil.  
> Noc byla krátká, úsvit už se dnil,  
> a že byl nucen vyhledat si skrýš,  
> k háječku, který stál tam napoblíž,  
> Palamon kradmým pospěchem byl štván.  
> A při tom v hlavě načrtl si plán,  
> že přes den přečká potichoučku v háji,  
> že noční tma pak další útěk ztají,  
> že v Thébách potom s přáteli se spojí  
> a na Thésea uhodí pak v boji,  
> a buď že při tom přijde o život,  
> či Emílii získá za svou choť.  
> Takovou cestou chtěl se v jádře dát.  
> Teď vrátil bych se k Arcitovi rád,  
> jenž netušil, jak blízko je mu strast,  
> až Fortuna mu nastražila past.

> Skřivánek čilý, posel svítání,  
> pozdravil zpěvem šero šírání,  
> a Phoebus ohnivý tak zářně vstal,  
> až celý východ světlem rozesmál,  
> a jeho žárem rosa v houští schne,  
> co v listech tvoří kapky stříbrné.  
> Tu Arcita, jenž při vévodském dvoru  
> byl první rytíř v Théseově sboru,  
> se probudil, a vida jitřní kraj,  
> zatoužil uctít krásný měsíc máj;  
> vždyť touhou lásky opojně byl zmámen.  
> I na klusáku bystrém jako plamen  
> si vyjel do polí k své zábavě,  
> pryč ode dvora, na míli či dvě.  
> A náhodou se pustil k tomu háji,  
> jehož mé verše výše vzpomínají,  
> kde zimolezu listí natrhané  
> chtěl uvít ve věnec a růže plané.  
> Obrácen k slunci zpíval hlasitě:  
> „Kvetoucí máji, máji, zdravím tě,  
> svěží a sladký, plný zeleně,  
> doufám, že trochu na věnec dáš mně!“  
> A seskočil hned s koně rozjařeně,  
> a rovnou do háje a do zeleně!  
> A pěšinkou se pustil právě tou,  
> kde Palamon se krčil náhodou  
> v nejhlubším křoví skrytě zalezlý  
> ze strachu, aby nevzal konec zlý,  
> a sotva věřil by, že Arcita  
> tak blízko k němu dneska zavítá.  
> Leč správně se to říká odjakživa,  
> že pole oči, les pak uši mívá,  
> a moudré je mít v mysli zas a zas,  
> že sok nalezne soka v každý čas.  
> Arcita sotva měl pak potuchu,  
> že jeho druh ví o něm po sluchu  
> ze svého křoví, ve kterém byl skryt.

> Když Arcita byl procházení syt  
> i zpívání svých bujných rondelů,  
> jal hloubati se o svém údělu,  
> jak už se láska do hloubání pouští:  
> hned v koruně, hned v trnitém zas houští,  
> sem tam, tak jako vědro ve studni,  
> či jako v pátek, v den ten osudný —  
> hned svítí slunce, déšť hned padává,  
> jak stihne chmurou Venus vrtkavá  
> cit lidí svých. Tak jako její den  
> i její nálada je plná změn.  
> Od všech dní v týdnu lišívá se pátek.

> Arcita dopěl, a tu velký zmatek  
> jej zachvátil, i vydal bolný sten:  
> „Ó běda dni, kdy byl jsem narozen!  
> Jak dlouho, Juno, která nemáš cit,  
> chceš thébské město zkázou pustošit?  
> Žel, nyní prolil nepřátelský hněv  
> krev Kadmovu i Amfiona krev;  
> krev krále Kadma, který první k nebi  
> zdvihl mé město, moje rodné Théby,  
> a prvním králem nad nimi pak byl!  
> Já z jeho krve jsem se narodil;  
> jsem z rodu králů v přímé linii,  
> já, otrok teď, jejž osud ubíjí;  
> já, který tomu sloužím uboze,  
> jejž nenávidím tak, jak jenom lze.  
> A ještě hůř mne Juno hanbou štve;  
> bojím se přiznat vlastní jméno své  
> a já, jenž dřív se Arcita směl zvát,  
> nejsem teď nic, jsem pouhý Filostrat.  
> Ach běda, Juno, běda, Marte zlý,  
> že hněvem svým jste rod náš zhubili!  
> Zbyl jsem jen já a chudák Palamon,  
> jenž vězněn v mukách očekává skon.  
> A k tomu ještě v srdci věrném tkví  
> šíp lásky jako oheň palčivý,  
> aby mě strastí zhubil ještě dřív;  
> smrt byla los můj, dřív než byl jsem živ!  
> Ty, drahá, jsi mé smrti příčina,  
> to ty mě vraždíš svýma očima!  
> Vždyť všechny ostatní ty strasti mé  
> byly by pro mne plevy bezcenné,  
> jen kdybych tebe směl tak potěšit!“  
> A nato klesl, jak ho přemoh cit,  
> a dlouho ležel, než se znovu zved.

> Tu Palamona zamrazil jak led  
> u srdce vztek, jak ostrý, chladný meč.  
> Už nemoh vydržet tu hněvu křeč,  
> a rozpoznav po řeči Arcitu,  
> vyrazil prudce z toho úkrytu  
> jak šílenec a bledý jako stěna:  
> „Ó Arcito, ty sketo zlořečená,  
> teď jsem tě chytil! Toužíš po mé paní,  
> po níž já prahnu v mukách k uzoufání!  
> Ty, moje krev, mně k radě stát jsi měl,  
> jak jsem ti často dřív už připomněl!  
> A teď jsi falešný i na vévodu,  
> jméno jsi zapřel, původ svého rodu!  
> Slyš, kdybych měl i život za to dát,  
> mou Emílii nesmíš milovat;  
> je jenom má, já neustoupím krok,  
> já, Palamon, teď smrtelný tvůj sok!  
> A třebaže jsem tady beze zbraní,  
> jak z věže prchl jsem, an Bůh mě chrání,  
> ty přes tu lásku udělej hned škrt,  
> nebo tě čeká, varuji tě, smrt!  
> Zvol si, jak myslíš! Tomu neujdeš!“

> Tu Arcita vzplál strašným hněvem též,  
> když poznal jej a slyšel jeho řeč.  
> Lítý jak lev hned vytasil svůj meč  
> a vykřikl: „Ví Bůh tam nahoře,  
> že nebýt toho, že jsi ochořel,  
> že nemáš zbraň a že jsi láskou zhloup,  
> bys neopustil tuto lesní hloub!  
> Já zabil bych tě touhle vlastní rukou!  
> Nač dumat nad slibem a nad zárukou,  
> které, jak říkáš, jsem ti kdysi dal;  
> což, blázne, lásku kdo kdy upoutal?  
> A bude moje, nic mě neděsí!  
> Že šlechetný však rytíř přece jsi  
> a že chceš obhájit svou lásku zbraní,  
> slyš moje slovo: Zítra za svítání  
> sem přijdu ve zbroji — sám, zcela sám,  
> nikomu o tom zprávu nepodám —  
> a taky tobě dojdu pro zbraně;  
> lepší si vezmeš, horší necháš mně.  
> A přinesu ti taky pít a jíst  
> i roucho na lože, tím buď si jist.  
> A když mou paní bohové ti dají  
> a zabiješ mě tady v tomhle háji,  
> má paní budiž potěšením tvým!“

> Palamon řekl: „Dobrá, souhlasím.“  
> A rozešli se pak až do svítání,  
> když zpečetili smlouvu rukoudáním.

> Ó Kupide, jenž neznáš slitování!  
> Jak tvrdě láska jiným citům brání!  
> Ba, láska vskutku, jako každá moc,  
> přátelství nijak není na pomoc;  
> oběma byla zjevná pravda ta.

> Arcita zajel hnedka do města;  
> a před svítáním se pak nazítří  
> navrátil v zbroji, s dvěma krunýři,  
> jež dostačily svému účelu  
> na volném poli k jejich duelu.  
> Jel sám a před sebou vez obojí  
> meč s krunýřem a všechno k výzbroji,  
> a v háji tom se ve smluvený čas  
> Arcita s Palamonem sešli zas.  
> Změnili oba rázem barvu v líci,  
> jak trácký lovec šelem, číhající  
> kdes v průsmyku, když kopí pozvedá  
> při lovu na lva nebo medvěda  
> a slyší ho, jak prudce ve mlází  
> větvičky láme; ví, že přichází,  
> a ví: „Teď přijde chvilka smrtelná!  
> Teď musím zabít, nebo padnu já.  
> A jestli selžu, jestli minu cíl,  
> je po mně veta, kdybych netrefil.“  
> A tak ti dva, zrudlí i pobledlí,  
> jak by je hrůzou běsi posedli.  
> Nepadl pozdrav ani uvítání,  
> ni ruky stisk, ba jedno slůvko ani;  
> jen jako bratři pomáhali si  
> obléci zbroj a těžké kyrysy.  
> A druh pak proti druhu kopí zdvih  
> a střetali se v prudkých útocích.  
> Palamon při tom lítým lvem se zdál,  
> tak zuřivě a tvrdě bojoval,  
> a jako tygr bil se Arcita.  
> Jako dvou kanců půtka zarytá  
> byl jejich boj, až pěnou stříkal hněv  
> a po kotníky sahala jim krev…  
> A já je nechám v boji plném hrůz  
> a řeknu vám, co dělal Théseus.

> Ministr Osud povždy, věk co věk,  
> provádí v světě boží úradek.  
> A tento velký boží služebník  
> tak mocný je, že kdyby svět se spik  
> a rozhodnutí přál si opačné,  
> přece se udá, třeba během dne,  
> co nestalo se po tisíce let.  
> Vždyť naše přání, co má lidský svět,  
> mír, boj či zášť či úspěch v lásky hře,  
> zrak boží určuje tam nahoře.  
> Tak třeba teď: Théseus, vévoda,  
> si nade všechno právě lovu ždá,  
> jelena štvát si usmyslel teď v máji.  
> I vstává dřív, než ptáci zazpívají,  
> a připraven je jako k útoku,  
> s honci a s rohy, se psy po boku.  
> Tak lákaly jej hon a štvanice,  
> že těšilo jej vždycky nejvíce,  
> když sám moh složit zvíře uštvané:  
> teď po Martovi sloužil Dianě.

> Den krásný byl, jak prve jsem si všim,  
> když Théseus náš, záře blaženstvím,  
> i s královnou svou, krásnou Hippolytou,  
> a s Emílií, růží v zeleň skrytou,  
> na honbu vpravdě královsky se nes  
> a za cíl zvolil nejbližší si les  
> a právě onu lesa končinu,  
> kde jelen skrýval se, jak řekli mu.  
> A tak vjel tryskem přímo do háje,  
> kudy ten jelen prolét prchaje,  
> a přes potok a dál a dál a dál  
> vévoda jako o závod jej štval  
> a vedl při tom nejlepší svou láj.  
> Tu, když tak zajel hluboko v ten háj  
> a v šikmém slunci vpřed se zahleděl,  
> Arcitův souboj s Palamonem zřel.  
> Jak divé kance viděl je se bít;  
> sem tam se blýskal jejich mečů třpyt,  
> tak strašlivě, až zdálo se, že dub  
> by ranou nejslabší meč vždycky srub;  
> leč nepoznal, kdo bije se to s kým.  
> I bodl koně prudce do slabin  
> a jedním skokem vmísil se v tu seč.  
> „Stůj!“ vykřikl a vytasil svůj meč.  
> „Zadržte, pravím, dost, pod trestem smrti!  
> Při mocném Martu, vlastní rukou zdrtím  
> toho, kdo dál si povede jak rváč!  
> Řekněte raděj, kdo jste vlastně zač?  
> Proč tady vedete svůj souboj lítý  
> bez rozhodčího, bez vší autority,  
> kterou lze najít v šraňcích při dvoře?“  
> Tu Palamon mu pravil v pokoře:

> „K čemu už, pane, hledět na slova!  
> My zasloužíme smrt, my oba dva.  
> Hle, ztrápeni jsme, bídní, ubozí,  
> nic nás jak vlastní život nemrzí.  
> Jen vyřknout rač svůj spravedlivý soud  
> a žádného z nás nenech vyváznout!  
> Pro lásku boží, mne však zabij dřív,  
> leč ani druh můj nesmí zůstat živ!  
> Či jeho dřív! Už poznat bys ho měl;  
> toť Arcita, tvůj na smrt nepřítel!  
> Byl vyhnán ze země, a za návrat  
> proti tvé vůli čeká na něj kat.  
> Toť on, co říkal u athénských bran,  
> když přišel k vám, že Filostrat je zván,  
> a mnoho let tě klamal k nevíře,  
> až učinil jsi z něho rytíře;  
> pro Emílii podstoupil ten klam.  
> A já se také plně vyznávám,  
> když za okamžik nadejde můj skon.  
> Věz, já že jsem ten bídný Palamon,  
> co ve své zvůli opustil tvou věž.  
> A smrtelný tvůj nepřítel jsem též!  
> A já miluji Emílii tak,  
> že zemřít chci pro její krásný zrak.  
> Já žádám smrt, já žádám o svůj trest,  
> leč rovněž tak můj druh ať ztrestán jest;  
> ať oba dva si odnesem svůj díl!“

> Ctný vévoda mu takto odvětil:  
> „Nu, jaképak tu dlouhé procesy!  
> Vlastními ústy přiznáváte si,  
> co zasloužíte, to je jasná věc,  
> vás není třeba tahat na skřipec;  
> však při Martovi, zhyňte oba dva!“

> Vtom královna, jsouc žensky citlivá,  
> i Emílie nad tím zavzlykaly  
> a všechny paní do pláče se daly.  
> A vskutku, nebylo proč neplakat,  
> když vzpomněly si, co se má zde stát,  
> že padnou muži z rodů vznešených,  
> a jenom láska že jest jejich hřích.  
> A krvavé ty jejich rány zříce,  
> volaly paní, ba i služebnice:  
> „Smiluj se, pane, pro nás, pro ženy!“  
> A nahými si klekly koleny  
> a začínaly už mu líbat nohy,  
> až změnil konečně svůj záměr strohý;  
> šlechetné srdce soucit překonal.  
> A třeba prve prudkým hněvem vzplál,  
> teď uvážil ten případ ještě jednou  
> a viděl lásku, za vše zodpovědnou,  
> a tam, kde v hněvu viděl zločiny,  
> rozumem uznal, že jsou bez viny,  
> a řekl si, že kdo má srdce muže,  
> slouží své lásce ze všech sil, jak může,  
> že proto prchne třeba z vězení.  
> A s ženami měl také cítění,  
> když uviděl, jak zástup paní lká,  
> a na mysl mu přišla myšlenka:  
> „Fuj, byli by to věru špatní páni,  
> co neznali by v srdci slitování  
> a ve lvím hněvu stejně jednali by  
> s někým, kdo v bázni uznal svoje chyby,  
> tak jako s tím, kdo pro zpupnost a pýchu  
> dál pokračuje zatvrzele v hříchu.  
> Ba, málo šetrný by pán to byl,  
> kdyby v té věci nedbal na rozdíl  
> a stejně vážil pokorné i vzpurné.“  
> I rozjasnil své oči hněvem chmurné,  
> vzhléd k nebesům, a cítě se už líp,  
> pronesl jasně jako slavný slib:

> „Ó ten bůh lásky! _Benedicite_[^3],  
> jak velký je a mocný, vidíte!  
> Vzdorovat jemu nikdo neumí,  
> pro zázraky své bohem zván být smí;  
> vždyť působí tak mocně na srdce,  
> že s každým tvorem udělá, co chce.  
> Hle, Palamon a tady Arcita —  
> svobody mohli užít dosyta,  
> žít královsky si mohli ve Thébách!  
> Ač dobře věděli, že já jsem prah  
> po jejich žití, že jsem je měl v moci,  
> svou lásku přece nedovedli zmoci,  
> jež vedla je sem na smrt! Rcete přec,  
> není-li tohle pravý blázinec?  
> Kdo však by láskou nebyl poblázněn!  
> Pro boha v nebi, všimněte si jen,  
> jak zkrušeni jsou bojem krvavým!  
> Tak jejich pán, bůh lásky, splatil jim  
> za věrné služby, hle, toť mzda a plat!  
> A ještě myslí, že jsou moudří snad,  
> když slouží lásce pro své naděje!  
> To nejlepší však na tom celém je,  
> že původkyně téhle frašky vší  
> o nic než já jim není vděčnější;  
> jak tušit má, kdo Kupidem byl střelen?  
> Jakpak by z toho neměla být jelen?  
> Vše se však musí zkusit, žár i chlad,  
> muž bláznívá, ať stár je nebo mlád;  
> to vím já sám, vždyť ode dávných časů  
> jsem zbožňoval a obdivoval krásu.  
> A tak, sám dobře poznav lásky strast,  
> mnohokrát chycen v její zrádnou past,  
> a věda, kterak srdce strádá tím,  
> váš přestupek vám plně odpouštím,  
> když královna se za vás přimlouvá,  
> i Emílie, drahá švagrová.  
> Jen potvrďte mi oba přísahou,  
> že nezačnete nikdy s vládou mou  
> boj ani válku, ve dne ani v noci,  
> leč budete mi vždycky ku pomoci,  
> a prominu vám vaše počínání.“

> I přísahali podle jeho přání,  
> o záštitu a milost prosíce,  
> a on, když přivolil, jal mluvit se:  
> „Když uvážíme vznešený váš rod,  
> každý z vás byl by za manžela vhod  
> i královně anebo vévodkyni,  
> až přijde čas; leč pochopte mě nyní,  
> když už tu mluvím za sestru své paní,  
> která vás takhle do souboje vhání,  
> že oběma vám nemůže být ženou  
> přes ten váš svár a lásku roztouženou,  
> že jeden z vás, byť vroucně chtěl ji získat,  
> nevolky bude přece kudlu pískat,  
> čímž míním, jeden že je pro ni dost  
> přes všechen hněv a všechnu řevnivost.  
> I chci vám oznámit zde z toho místa,  
> jak poznáte, co pro vás osud chystá;  
> a proto slyšte, jak chci rozhodnout —  
> nechť mými ústy mluví sudby soud!

> Chci, abyste hned oba, bez orací  
> a jakýchkoli dalších apelací  
> (ty nejlepší mám, věřte, úmysly),  
> bez výkupného odtud po svých šli —  
> a pranic se už nemusíte bát.  
> A přijďte sem za týdnů padesát  
> se stovkou rytířů, co v turnaji  
> se pro tu vaši lásku utkají  
> a hotovi jsou pro vás bitvu svést.  
> A já vám slíbím na svou mužnou čest  
> a na všechno, zač rytířství mé stojí,  
> že kdo z vás obou zvítězí v tom boji,  
> to znamená, že kdo z vás, ty či ty,  
> zabije soka s těmi svými sty,  
> či vyvleče ho aspoň z kolbiště,  
> mějž Emílii za choť napříště,  
> když dobude jí přízní Štěstěny!  
> Zde budou šraňky k boji vztyčeny,  
> a bohy prosím sám pak úpěnlivě,  
> abych vás oba soudil spravedlivě.  
> Jeden z vás padne, není možnost třetí,  
> buď přímo smrtí, nebo do zajetí.  
> Když myslíte, že dobře soudím vás,  
> řekněte nyní slovo na souhlas!  
> Tím uzavírám; konec je mé řeči.“

> Kdo nad Palamona měl radost větší?  
> Kdo v bujných skocích předčil Arcitu?  
> Kdo vypsal by ten příval pocitů,  
> co všechny zalil vřelou radostí  
> po projevu tak velké milosti?  
> S jásáním všichni padli na kolena,  
> tvář každá byla vděčně rozzářena,  
> a zvláště ti dva mladí Thébani.  
> Tak s nadějí a plni plesání  
> se rozloučili k cestě do hradeb  
> starého svého města, rodných Théb.

### Zde končí část druhá a začíná se část třetí

> Snad byste mi to měli za zlé tady,  
> kdybych teď neměl pár slov pro náklady,  
> jež Théseus náš na tu stavbu dal.  
> Kolbiště stavěl věru jako král,  
> že předtím lidem sotva napadlo  
> tak velkolepé zřídit divadlo.  
> V obvodu mělo více nežli míli  
> a zdí i příkopem je ohradili.  
> Tvar hlediště byl přesně kruhový  
> a na sto kroků čnělo stupňoví,  
> takže když divák na jeden schod sed,  
> i za ním měli místo pro rozhled.  
> Na východ stála mramorová brána,  
> na západ byla druhá budována;  
> a zkrátka, stavba takhle plná krás  
> nestála nikdy za tak krátký čas.  
> Však nebylo též v zemi počtáře  
> či geometra nebo sochaře,  
> jemuž by jeho umné řemeslo  
> mzdu od Thésea bylo neneslo,  
> jen aby spěchal stavbu ukončit.  
> A pro obřad a pro posvátný rit  
> dal oltář postavit a svatyni  
> pro Venuši, tu lásky bohyni,  
> hned nad východní branou z mramoru.  
> A k slávě Martově zas nahoru  
> nad bránu západní dal oltář skvělý,  
> s nímž mnoho výdajů a práce měli.  
> A na sever, ve vížce na valu,  
> dal z úbělu a z rudých korálů  
> postavit oltář velmi vybraně  
> na počest cudné, čisté Dianě;  
> tak osvědčoval Théseus svou péči.  
> Málem bych ale zapomněl v té řeči  
> na malby líbezné a na kresby,  
> na sličné sochy a též na řezby,  
> jež uviděl, kdo pohléd na svatyně.

> Tak nejprve v tom stánku Venušině  
> bylo zřít na zdech žalné výjevy  
> bezesných nocí; povzdech, jenž se chví,  
> i svaté slzy; truchlé naříkání  
> i vroucí lásky roztoužené plání,  
> jež musí snášet lásky oběti;  
> přísahy, jimiž sliby pečetí;  
> naději, touhu, ples i běsnění,  
> bohatství, mládí, krásu, smilnění,  
> násilí, půvab, lichotky a klam,  
> strasti i slasti; a též zřel bys tam  
> Žárlivost s věncem žlutých blatouchů  
> a s kukačkou, svým ptákem, na rouchu;  
> chtíč, tance, hry a bujné hodokvasy  
> a krásný šat, vše, čím se láska hlásí,  
> a na co jen si tady vzpomenu,  
> to zpodobili všechno na stěnu.  
> A víc tam bylo; všechen ruch a shon,  
> co vládne v oné hoře Citheron,  
> kde Venuše má sídlo své a trůn,  
> zde vypodobnil nevýslovný um.  
> Byly tam sady sličné jako panny,  
> i Zahálka, co hlídá jim tam brány,  
> i Narcis, jehož památku čas vzal,  
> i Šalamoun, ten láskou zpitý král,  
> i Herkules, jenž proslul silou lví,  
> i kouzla Kirké, čáry Médey,  
> i Turnus, který chrabrostí svou slynul,  
> i boháč Krésus, jenž co otrok zhynul;  
> vše svědčilo, že moudrost ani síla,  
> krása ni um ni smělost zarputilá,  
> nic neobstojí vedle Venuše,  
> po jejíž vůli otáčí se vše.  
> Všechny ty lidi strhla do své pasti,  
> až naříkali v bolesti a strasti.  
> Pár příkladů těch dostačiž, ne víc,  
> ač bych jich mohl čítat na tisíc.

> A obraz Venušin byl přeskvoucí.  
> Byla tam nahá, v moři plovoucí,  
> jež dolů od pupku ji zakrylo  
> zelení vlnek, třpytných jako sklo.  
> Citeru měla v drobné pravici  
> a z rudých růží věnec vonící  
> jí hlavu přizdobil a krásné líce  
> a nad hlavou jí vzlétly holubice.  
> Kupido stál s ní, její jedináček,  
> na zádech křídla bělostná jak ptáček,  
> a jak je často líčen, neviděl  
> a nesl luk a toulec břitkých střel.

> Proč neříci, jak byly vyzdobeny  
> též v dalším stánku všechny zdi a stěny,  
> kde rudý Mars měl býti uctíván?  
> Takový ráz byl výzdobě tam dán,  
> že připomněla mocný Martův chrám,  
> to místo smutné, vhodné ke chmurám,  
> tam v Trácii, v té zemi ledové,  
> kde Mars si zřídil hlavní sídlo své.

> Tak zobrazen byl na zdi širý hvozd,  
> jenž bez lidí a beze zvířat rost,  
> z bezlistých stromů, sukovitý, zlý,  
> kde trčely jen strašné pahýly;  
> a fičelo to hvozdem ve křoví,  
> jako když bouře bortí větvoví.  
> A u strmého svahu, na úpatí,  
> zbrojného Marta chrám jsi viděl státi.  
> Byl z lesklé oceli a jeho vjezd  
> byl uzoučký; žel z něho smrti děs  
> a vichr z něho dul, až mocná brána  
> jím od základů byla otřásána.  
> Severní záře uvnitř plála jen,  
> vždyť zeď ta mocná byla bez oken,  
> bez nichž se světlo dovnitř neprodéře.  
> Z démantů věčných byly všechny dveře,  
> a byly všude hřeby pobity  
> z oceli tuhé; rovněž sloupy ty,  
> co nesly chrám, tak mocné, jak jen lze,  
> tam zpracovali v lesklém železe.

> A tady měl své chmurné obrazy  
> zločin a všechno, co jej provází:  
> hněv žířící jak plamen v uhlíkách,  
> zlodějství, duši sžírající strach,  
> lichotník s nožem v plášti ukrytým,  
> z hořících stodol černý, čpavý dým,  
> zrada, jež spícím chystá vraždění,  
> žár líté bitvy, krev a zranění,  
> rozkolu hrozby, rány zrudlých dýk  
> a smutným místem tím zněl stále křik.  
> Tam sebevraha bylo vidět zas,  
> krev z jeho srdce zkropila mu vlas;  
> skráň probodenou v noci jehlicí,  
> mrtvolu chladnou s tváří zející.  
> Uprostřed chrámu Nezdar ponurý  
> tvář hněvnou staženu měl do chmury.  
> Smích Šílenství jsem zřel a jeho vztek,  
> štvanice, vzpoury, šípy urážek,  
> mršinu v křoví, zkrvavělý chřtán;  
> každý byl vraždou, nikdo stářím sklán.  
> S násilným lupem zřel jsem tyrana,  
> zničená města vybrakovaná,  
> požáry lodí v tanci ztřeštěném;  
> i lovce, jenž byl dáven medvědem;  
> v kolébce děti, žrané od sviní;  
> i opařené služky v kuchyni.  
> Mars nezapomněl na nic v řadě hrůz:  
> tam vozataje přejel vlastní vůz,  
> když spadl dolů, přímo pod kola.  
> Martova chasa stála dokola,  
> felčar a řezník s kovářem, jenž kuje  
> meč přeostrý, co zkázu ohlašuje.  
> A nad tím trůnil na vysoké věži  
> sám Výboj, který, ač je pánem řeží,  
> měl nad svou hlavou ostrý meče břit,  
> jejž držela jen jedna tenká nit.  
> Byla tu malba smrti Juliovy  
> i Antoniovy a Neronovy;  
> třebaže tenkrát ještě nežili,  
> tam na obraze vzali konec zlý,  
> jímž Mars jim hrozil. Jejich osud lze,  
> jak zpodoben byl na tom obraze,  
> srovnati s věštbou psanou ve hvězdách,  
> kdo zemře láskou, koho skolí vrah.  
> Ten jeden příklad z dějin postačiž;  
> na spoustu jiných nemám času již.

> Na voze válečném pak stál bůh Mars,  
> ve zbrani, mračný, v pohledu měl zmar,  
> a nad hlavou mu plálo dvojhvězdí,  
> v němž zove se, jak stará skripta dí,  
> z hvězd první Rubeus a druhá Puella.  
> Tak stál ten zbrojný bůh, ten strůjce zla;  
> u jeho nohou bylo vidět vlka  
> krvavých zraků, mrtvolu an hltá.  
> To všechno vystihli tam malíři  
> ke slávě Marta, boha v pancíři.

> Teď stručně ještě navštíviti mám  
> Dianu cudnou, bohyně té chrám,  
> a u popisu prodlít na chvíli.  
> Obrazy na zdech tady slavily  
> lov, ale také čistotu a cud.  
> Kallistó zřel jsem klnout na osud,  
> když Diana, za urážku se mstící,  
> ji proměnila z ženy v medvědici,  
> načež se stala hvězdou polární.  
> A její syn se též stal hvězdou s ní,  
> jak bylo vidět na obraze tom.  
> I Dafné zřel jsem proměněnou v strom  
> (Penea dceru, ne tu bohyni,  
> ne Dianu, jen podobně to zní).  
> V jelena změněn Akteon byl tu,  
> že Dianinu spatřil nahotu;  
> zřel jsem, jak smečkou vlastních psů byl štván  
> a nepoznaný jimi rozerván.  
> A ještě jsem tam viděl, kousek dál,  
> jak Meleagros kdysi kance štval  
> s tou Atalanté a též s ostatními,  
> co do nepřízně padli Dianiny.  
> A dalších zkazek mnoho měl ten kout,  
> teď však mě nechce žádná napadnout.

> A na jelenu božská jela si,  
> ve smečce měla u nohou své psy  
> a za podnoží měla luny půl,  
> neb větší díl se jí už rozplynul.  
> Šat měla svěží jako zeleň luk;  
> toul měla se šípy a v ruce luk.  
> Skláněla pohled dolů, do stínu,  
> kde Pluto má svou temnou končinu.  
> A před ní žena, jejíž nářek lkavý,  
> neb jí byl porod příliš namáhavý,  
> Dianu volal jako Lucinu:  
> „Když nepomůžeš ty, pak zahynu!“  
> Tak jako živé bylo všechno tu,  
> jen barvy stály spoustu dukátů.  
> Konečně byly šraňky hotovy  
> a Théseus, když viděl, jak se stkví  
> všechny ty chrámy i to divadlo,  
> vše zázračné mu přímo připadlo.  
> Dost o něm však; teď povím, jaký shon  
> měl zatím Arcita a Palamon.

> Návratu jejich přiblížil se den,  
> kdy každý z nich měl přivést do Athén  
> sto pomocníků pro to velké klání.  
> I blížili se, věrni ujednání,  
> a s každým z nich ti jejich rytíři,  
> v patřičné zbroji, v lesklém krunýři.  
> A mnoho lidí myslelo si hned,  
> že ode dne, co světem stojí svět,  
> a v kterémkoli božím světadílu,  
> pokud jde o ctnost rytířskou a sílu,  
> se sotva sešli tací vybraní.  
> Každý, kdo rád měl rytířování  
> a kdo své jméno toužil proslavit,  
> žadonil, aby při té hře směl být,  
> a kdo byl vybrán, ten byl přešťasten.  
> Vždyť kdyby zítra měl být turnaj ten,  
> víte, že každý, kdo sám rytíř je  
> a sílu má a věrně miluje,  
> ať v Anglii anebo bůhvíkde,  
> by nadevšecko zatoužil být zde,  
> pro dámu bít se. _Benedicite!_  
> Jak srdce plesá při myšlence té!

> To cítili, kdož s Palamonem jeli;  
> a mnohý rytíř harcoval s ním smělý.  
> Někteří krunýř k zbroji vzali si,  
> ti brnění anebo kyrysy,  
> ten vpřed i vzad si připjal pancíře,  
> ten pruský štít měl, jiní puklíře,  
> ten obrnil si pancířem i nohy,  
> ten palcát měl a sekyru nes mnohý.  
> Co známe dnes, bylo i zastara.  
> Tak, jak jsem řek, se každý postaral  
> dle vlastní chuti o svou zbraň a zbroj.  
> Hned s Palamonem vpředu vedl voj  
> král Lykurgos, jenž v zemi Trácké vlád.  
> Měl mužnou tvář, vous černý zřel jsi vlát,  
> a v očních důlcích světla očí žhavá  
> hned hrála do žluti, hned do krvava.  
> Měl pohled jako okřídlený lev,  
> zpod nasupených brv se zahleděv.  
> Údy měl mocné, sílu kamennou,  
> byl silných paží, statný v ramenou.  
> Jak ve zvyku má jeho rodná zem,  
> jel vysoko na voze zlaceném,  
> v němž bílí býci byli zapřaženi.  
> Namísto erbu oblék přes brnění  
> medvědí kůži zčernalou, kde z tlap  
> jak třpytné zlato blýskal každý dráp.  
> A jeho hříva, nazad sčesaná,  
> leskla se jako peří havrana;  
> a těžkou zlatou korunu měl na ní,  
> z níž blyštilo to drahokamů hrání,  
> byl samý rubín, samé démanty.  
> A bílé psy měl jako trabanty,  
> velké jak býky, dvacet bylo jich,  
> k štvanici lvů či v stopách jeleních.  
> Z nich náhubkem byl každý opatřen  
> v obojcích zlatých s kroužkem pro řemen.  
> A pánů sto měl ve své družině;  
> ve skvělé zbroji jeli hrdinně.

> A s Arcitou, dle starých historií,  
> byl Emetrius, vládce nad Indií.  
> Jel na brůně, jež byla kryta plátem  
> a jejíž postroj krumplován byl zlatem;  
> a vypadal jak sám bůh zbraní Mars.  
> Erbovní roucho měl pak z města Tars,  
> a na něm bílé perly kulaté.  
> A sedlo tepané měl ve zlatě  
> a naleštěné. S ramen plášť mu vlál  
> a z něho požár rubínový plál.  
> A jeho světlý, kučeravý vlas  
> jak zlato zářil, jako slunka jas.  
> Nos pyšný měl a v očích žlutou zář,  
> rty okrouhlé a brunátnou měl tvář,  
> kde několik mu naskočilo pih,  
> z černé a žluté barvy smíšených.  
> Měl pohled lva. A asi dvacet pět  
> mu bylo, myslím, tehdy právě let.  
> Vousy měl mladé, bujně pučící,  
> a hlas jak troubu hromem zvučící.  
> A vínek z vavřínu mu zdobil skráň,  
> byl utěšeně svěží pohled naň.  
> Na ruku si mu krotký orel sed,  
> miláček jeho, bělostný co květ.  
> A s ním sto pánů, samí rytíři;  
> krom hlavy byli celí v pancíři  
> a nikdo nebyl vystrojen z nich chabě.  
> Vždyť samý král a vévoda a hrabě  
> v té společnosti navázali svazky  
> pro rozkvět rytířství a k službě lásky.  
> A po boku se nesli královi  
> levharti krotcí a též pyšní lvi.

> A tak ti mocní páni přijeli  
> do Athén takhle jednou v neděli,  
> hned v hodině po slunce východu.  
> A Thésea pak, ctného vévodu,  
> jsi mohl zřít, jak vítal všechny hosty  
> a dal jim nocleh podle důstojnosti  
> a hostil je a hýčkal o překot,  
> aby byl pobyt u něho všem vhod,  
> až jeden hlas šel, takovou že péči  
> ve světě někdo sotvakdy už předčí.  
> O stolování, o hudbě a pění,  
> o vévodských těch síní zařízení,  
> o tom, kdo seděl výš a kdo zas dole,  
> o pannách, které závodily v kole,  
> či které byly největší tam krásky,  
> o tom, kdo nejlíp zbásnil city lásky,  
> o tom, jak všichni pro dary si šli,  
> či o hřadu, kde měli sokoly,  
> či jací psi tam lísali se k nim —  
> o tom se nyní ani nezmíním,  
> leč dál pokročím ve své povídce;  
> teď přijde vrchol; proto slyš, kdo chce!

> V nedělní onu noc, ač byla tma,  
> Palamon zaslech pění skřivana  
> (dvě hodiny ač byly do svítání,  
> skřivánek přece dal se do zpívání),  
> a nábožně a s vroucím srdcem vstal,  
> aby se na pouť zbožnou odebral  
> do stánku krásné paní Kythéry.  
> (Venuši míním, plnou nádhery.)  
> Tak v její hodinu se vydal tam,  
> kde na kolbišti stál ten její chrám.  
> Pokorně před ní na kolena pad  
> a z hloubi srdce započal k ní lkát:  
> „Ó kráso krásek, božská paní má,  
> Jovova dcero, ženo Vulkána,  
> ty, kterou hora Citheron se stkví,  
> pro svoji vášeň k Adonisovi  
> měj slitování! Viz mých slzí proud  
> a modlitby mé rač si povšimnout!  
> Ach běda mi! Což někdo slova zná,  
> jež vylíčí má muka pekelná?  
> Což z tíhy srdce vypovědět lze,  
> jak strašně trpím? Koktám uboze  
> po milosti tvé. Paní má, ty víš,  
> jak soužím se, ty bol můj pochopíš!  
> Uvaž jej, skloň se nad mým trápením,  
> a já pak budu věrným sluhou tvým;  
> vždy věrně pro tě bojovati budu,  
> vyhlásím válku cudnosti a studu,  
> když pomůžeš mi, to ti přísahám.  
> Já o rytířskou pověst málo dbám  
> a nechci, věru, zítra zvítězit  
> jen pro věhlas, pro marné slávy třpyt,  
> pro chválu diváků a pro třesk zbraní,  
> leč toužím po dívce, po milování,  
> chci Emílii; vidíš, jak ti sloužím.  
> Poraď mi, jak, jak získat, po čem toužím!  
> Já nedbám o to, v tom to nevězí,  
> zdali snad já, či oni zvítězí,  
> jen lásku svou chci sevřít v náručí.  
> Vždyť jestli Mars zdar v boji zaručí,  
> ty zase vládneš v nebesích tou silou,  
> že na tvé přání dostanu svou milou.  
> A za to já, kam ve světě se hnu,  
> na oltáři ti oheň zažehnu  
> a ctít tě budu do skonání až.  
> Jestli však, paní, jinou vůli máš,  
> ať Arcita mi zítřejšího dne  
> to srdce raděj kopím probodne.  
> Pak na světě mě nic už nedrží,  
> když Arcita mou paní obdrží.  
> Toť moje modlitba, má krásná paní;  
> dej na mou lásku, slyš mé naříkání!“

> Když dokončil svou prosbu v dojetí,  
> náš Palamon se podjal oběti,  
> se zbožnou myslí, podle předpisů,  
> leč jejího se zdržím popisu.  
> Tu konečně se obraz Venušin  
> přece jen zachvěl, čehož on si všim  
> a chápal to jak schválení své snahy.  
> A byť moh z věštby soudit na průtahy,  
> o šťastném konci moh být bez pochyb,  
> a cestou domů hned mu bylo líp.

> Po Palamonu, v třetí hodině  
> poté, co zašel k stánku bohyně,  
> se sluncem vstavši, k poctě Dianině  
> se Emílie brala do svatyně.  
> A vzala s sebou všechny svoje panny;  
> posvátný oheň nesly přichystaný,  
> i kadidlo a roucha vzápětí,  
> vše připraveno k slavné oběti.  
> Nic nechybělo; ještě drobnost jinou:  
> nesly též s sebou rohy s medovinou.  
> Čalouny chrámu stoupal vonný dým  
> a Emílie s citem oddaným  
> se jala vodou ze studánky mýt.  
> Já netroufám si popsat její rit,  
> leč jenom zhruba, velmi všeobecně,  
> ač mnozí by to vyslechli snad vděčně,  
> a byť i čistě vidí, kdo je čistý,  
> raději mlčím, abych byl si jistý.  
> Vlas měla sčesaný, leč bez pletence,  
> a na něm snítku dubového věnce.  
> A roznítila potom na oltáři  
> dva svaté ohně, v jejichž třpytné záři  
> pak vykonala další obřady,  
> jak Statius svou knihu rozvádí.  
> Když oheň plál už, ona oddaně  
> se obrátila takto k Dianě:  
> „Bohyně hvozdů, neposkvrněná,  
> již nebe, zem i moře stejně zná,  
> jež ovládáš i Pluta temnou říš,  
> bohyně panen, o mém srdci víš  
> už odedávna, znáš mě, svoji děvu.  
> Ó chraň mě od pomsty a svého hněvu,  
> jímž Akteona krutě ztrestalas!  
> Bohyně cudná, vyslyš teď můj hlas:  
> Chci žíti v panenství, to je mi vším,  
> a po lásce a muži netoužím.  
> Jsem dosud panna z té tvé družiny  
> a lov a honba, to jsou moje sny;  
> tvé bujné hvozdy jsou mou touhou sladkou,  
> a nechci býti manželkou a matkou  
> a nemohu být společnicí muže.  
> Ó paní, pomoz, jenom ty to zmůžeš,  
> ty, která v jedno spájíš božství trojí!  
> Smiř Palamona, co tak o mne stojí,  
> s tím Arcitou, co trpce prahne po mně,  
> a mír jim popřej, o to prosím skromně!  
> Přej mi tu milost, to, a víc už ne!  
> A jejich srdce odvrať ode mne,  
> ať všechna jejich touha palčivá,  
> ten oheň, který oba poštívá,  
> buď uhasne, či pryč se obrátí!  
> Nechceš-li však mi toho dopřáti,  
> a jestli je to moje určení,  
> že jeden z nich se se mnou ožení,  
> toho mi dej, kdo miluje mne víc!  
> Hleď, hořké slzy kanou na mou líc,  
> ó panno panen, čistá bohyně,  
> cudnosti naší božská strážkyně,  
> mé panenství mi chraň a opatruj,  
> a zasvětím ti celý život svůj!“

> Co Emílie dlela v modlitbě,  
> z oltáře jasně plála světla dvě.  
> Tu viděla však div: ten jeden plamen  
> se zatřepetal, jako něčím zmámen,  
> a opět vzplál, a druhý plamen zas  
> najednou do tmy černočerné zhas.  
> A zhasínaje vydal zvláštní sten,  
> jako když v ohni hoří čerstvý kmen.  
> Když plamen vydal pohřební ten zpěv,  
> vyronil v kapkách cosi jako krev.  
> Tu Emílie jako v mátohách začala křičet,  
> tak ji zmohl strach; vždyť nevěděla,  
> co to znamená, a naříkala jako šílená.  
> Tak lítostivě lkala, zlekaná,  
> až zjevila se před ní Diana.  
> Lovkyně s lukem pokročila blíž  
> a pravila: „Má dcero, pláč svůj ztiš!  
> Velkými bohy je ti souzeno  
> a provždy zapsáno a stvrzeno,  
> že dostaneš se jednomu z těch dvou,  
> co prošli pro tě strázní takovou;  
> leč kterému, to nesmím říci teď.  
> A nyní půjdu; dobře si tu veď!  
> Plamen, co zářil a už nezáří,  
> ti objasnit měl na mém oltáři  
> osud tvé lásky, kterak určen jest.“

> A s těmi slovy zazněl šípů chřest  
> a řinčení, jak pryč se vzdalujíc,  
> se božská panna rozplynula v nic.  
> Tu Emílie v moci záhadné  
> jen šeptala si: „Jak to dopadne?  
> Ochraně božské tvé se poroučím,  
> má Diano, jsem všecka k službám tvým!“

> Pak rovnou cestou zamířila domů;  
> já nemám už, co víc bych přidal k tomu.

> V hodině příští, právě v Martův čas,  
> k Martovu chrámu Arcita spěl zas,  
> k zbrojnému bohu jda se pomodlit,  
> jak pohanský to předpisoval rit.  
> S pokorným srdcem, s duší oddanou  
> přednesl takto bohu prosbu svou:

> „Ó mocný bože, jehož v dálném kraji  
> Trácie chladné nejvíc uctívají,  
> ty, který všude, v každé světa zemi,  
> všem bitvám vládneš svými otěžemi  
> a rozhoduješ o štěstěně v boji,  
> ode mne přijmi zbožnou oběť moji!  
> A shledáš-li mé mládí dostatečným,  
> i sílu mou, abych byl sluhou vděčným  
> tvé velebnosti, smím-li býti tvůj,  
> pak bolest mou, ó bože, polituj  
> pro onen žár, co vnik i do tvých žil,  
> když palčivě jsi kdysi zatoužil  
> Venuši sličnou horce obejmout,  
> milostnou krásku, která nezná pout;  
> vždyť po vůli ti byla v náručí  
> Venuše tvá, ta tvoje nejsladší,  
> ač jsi měl smůlu — Vulkán ve svou síť  
> s ní, se svou ženou záletnou, tě chyt.  
> A když v tvém srdci byla bolest táž,  
> měj slitování s žalem, který znáš!  
> Jsem mlád a nezkušený, však to víš,  
> a víc mě zkrušila ta lásky tíž  
> než kohokoli, kdo kdy miloval.  
> Vždyť ona, pro niž snáším všechen žal,  
> dbá pramálo, že prahnu po ní žízní.  
> A dříve, nežli všimne si mě s přízní,  
> to abych v těžkém boji zvítězil!  
> A k tomu se mi nedostává sil,  
> když nepomůžeš, dím to upřímně.  
> Prosím tě tedy, zítra stůj při mně;  
> vždyť oheň týž a téhož plamene,  
> jímž ty jsi hořel, spaluje teď mne;  
> a vítězstvím mě zítra obdaruj!  
> Tvá bude sláva — jen boj bude můj.  
> Nadevše budu uctívat tvůj chrám  
> a pro tebe se třeba všeho vzdám  
> a ve tvé službě vycedím i krev.  
> V tvůj svatostánek dám svou korouhev  
> a všechnu zbroj své celé družiny  
> a nadosmrti, po všechny své dny  
> budu ti věčný oheň zažíhat.  
> A ještě jeden příslib chci ti dát:  
> Svůj splývající dlouhý vlas a vous,  
> do nichž se dosud nikdy nezakous  
> ni nůžek ani břitvy ostrý břit,  
> ti v oběť dám, co sluha tvůj chci žít.  
> S palčivou trýzní, pane, soucit měj,  
> víc nežádám, jen vítězství mi dej!“

> Když Arcita se domodlil, tu kruh,  
> jenž visel na dveřích, kde vládl bůh,  
> tak zarachotil krupobitím ran,  
> až Arcita se vztyčil vylekán.  
> Ohně, jež měly svítit na oltář,  
> po celém chrámu rozlily svou zář  
> a prostorem se nesla vůně mdlá,  
> když Arcita hrst přidal kadidla  
> a vztáhl ruce nad plameny svěc  
> v obřadu dalším, až pak nakonec  
> zazněla zbroj, jako by bůh se třás,  
> a zastřeně se ozval tichý hlas  
> a nezřetelně řekl: „Zvítězíš!“  
> Z Arcity spadla tímto slovem tíž,  
> Martovi dík vzdal za tu vyhlídku  
> a zpět se vydal k svému příbytku,  
> tak blažený, jak ve slunci je pták.

> Leč v nebesích se černal sporu mrak  
> pro ony sliby; nastal svár té vnadné  
> Venuše, která mocí lásky vládne,  
> a Marta, boha železa a zbraní.  
> Jupiter marně hledal narovnání,  
> až Saturn pobledlý a studený,  
> jenž mnoho znal a zažil dávné dny,  
> vynašel cestu, kterak míru dojít  
> a jak je všechny stejně uspokojit.  
> Zkušenost, věru, není na škodu  
> a v moudrosti má stáří výhodu;  
> starce lze přebít, ne však přeřadit.  
> A Saturn tedy, aby zavlád klid,  
> ač s povahou svou jistě v rozporu,  
> léčivou rukou zasáh do sporu.  
> „Má dcero Venuše,“ děl starý bůh,  
> „tak široký je běhu mého kruh,  
> že těžko poznáš té mé moci práh.  
> Utápím lidi v mořských hlubinách,  
> žalářům vládnu, vrhám do temnic  
> a ovládám též smyčky šibenic;  
> mnou vedeni jsou vzpurní buřiči,  
> dav reptavý i tajní traviči;  
> má je i smrt a pomsta krvavá,  
> když na nebi dlím ve znamení Lva.  
> Rozmetám zdivo třeba v paláci,  
> a mocné věže, trámy pokácím  
> jak na tesaře, tak i v důlní hloub;  
> já srazil Samsona a strh mu sloup.  
> Choroby z chladu, to je moje práce,  
> i temná zrada, podlé machinace,  
> a pohledem svým rozpoutávám mor.  
> Tak neplač už! Já urovnám váš spor.  
> Ten Palamon tvůj, co se k tobě modlí,  
> má mít svou paní, jak už jste se shodli.  
> Mars též však musí svému rytíři  
> slib vyplnit. Tím svár se usmíří,  
> třebaže máte různou letoru,  
> která vás denně žene do sporu;  
> jsem praděd tvůj a splním ti, co chceš;  
> už tedy neplač; svoje dostaneš!“

> Teď opustím zas bohy v jejich výši,  
> Marta i tu, jež vládne lásky říší,  
> abych vám prostě, jak to svedu, řek,  
> jaký byl celé věci výsledek.

### Zde končí část třetí a začíná se část čtvrtá

> Ten den byl v městě velký hodokvas  
> a k tomu ještě krásný máje čas  
> a všichni byli velmi veselí  
> v tanci a ve hře celé pondělí  
> a ctili činem lásky majestát.  
> A proto jen, že měli časně vstát,  
> aby se mohli dívat na klání,  
> mysleli noc tu přec jen na spaní.  
> A příští jitro, den jak vstal, tu táh  
> dokola kolem po všech hospodách  
> výstroje břink a cink a ržání koní.  
> To páni na ořích a na komoních  
> ve hloučcích četných jeli k paláci.  
> Zde podívat ses mohl na práci  
> vší možné zbroje, viděls ve výběru  
> pasířské divy, kouzla tapicérů,  
> skvoucí se štíty, přílby, čabraky,  
> helmice, pláty, přes ně povlaky;  
> v nádheře plné pány na koních,  
> rytíře, houfy pážat kolem nich  
> k připnutí helmy, k píky broušení,  
> k cídění štítů, k vazbě řemení.  
> Kde bylo třeba, vždy se někdo mih;  
> žvýkali oři v zlatých otěžích,  
> zpěněni celí; zbrojíři tam sem  
> se hnali s pilníkem či s kladivem.  
> Šli zbrojnoši, šel zástup mnoha hlav,  
> s obušky v rukou nahrnul se dav.  
> Píšťaly, trubky, bubny, polnice  
> volaly k bitvě, břeskně vřeštíce.  
> V paláci plném lidí na přetřes  
> otázka přišla, který Théban dnes  
> vyhraje bitvu; tady dva, tam tři  
> ve hloučcích stáli, rozvíjeli při;  
> ten držel s černovousem, jiný s tím,  
> co lysý byl, ten zase s vlasatým;  
> ten mínil: „Tihle, co se chmurně mračí,  
> se sekerami, to jsou, pane, rváči!“  
> Tak dlouhý čas po slunce východu  
> síň byla ještě plná dohadů.  
> Ten hluk a lomoz a to věčné hraní  
> přetrhlo brzy Théseovi spaní,  
> leč vyčkal ještě ve svých komnatách,  
> než překročili s břeskným tušem práh  
> ti thébští reci; uvítal je tam  
> a potom k oknu posadil se sám,  
> vystrojen tak, jak božstvo na trůně.  
> Tu lid se hrnul hold vzdát koruně  
> a uvidět ho v okně paláce  
> a vyslechnout, co poroučí a chce.

> „Hej,“ zvolal herold z výše lešení.  
> A když hluk davu došel ztišení  
> a v zástupu se ani nepohnuli,  
> zjevil jim mocnou vladařovu vůli:  
> „Pán v moudrosti své znovu promyslev,  
> že zbytečně by prolila se krev,  
> z níž pochází tak ušlechtilý rod,  
> kdyby se měli bíti o život,  
> chce dřívější svůj záměr změniti  
> a zabránit tím krveprolití.  
> A hrdlem propad ten ze zápasníků,  
> kdo ostrý šíp či sekyru či dýku  
> by s sebou vzal či poslal do arény.  
> Ni bodnou zbraň, ni tulich nabroušený  
> nikdo ať s sebou dovnitř nebéře!  
> Každý jen jednou smí pak soupeře  
> napadnout koňmo zahroceným kopím.  
> Vším smí se bít, kdo po pádu se vzchopí.  
> A přemožený ať se odebéře  
> ne na smrt, ale k oné bariéře,  
> jež z obou stran je vytyčena již,  
> tam dovlečen buď a tam zůstaniž!  
> Kdyby byl zajat vůdce jedné strany  
> či jeho sok pad od smrtelné rány,  
> tím okamžikem bude po boji.  
> Bůh s vámi! Vpřed! Jen silný obstojí!  
> Mlatem a mečem běžte potýkat se!  
> A teď svou cestou! Tak si přeje vládce!“

> Hlas lidu jásavý až do nebes  
> v radosti prudké výkřikem se vznes.  
> „Dobrého pána našeho Bůh chraň,  
> že nechce krví potřísniti zbraň!“

> Tu rozezněl se trubek vřesk a šum  
> a společnost se dala ke šraňkům;  
> za řadou řada vjela do ulic,  
> kde zlaté fábory jim vlály vstříc.  
> Vznešený vládce vpravdě jel jak pán,  
> a Thébani dva z obou jeho stran,  
> a královna pak s Emílií sestrou  
> a za nimi pak jely řadou pestrou  
> ostatní houfce, podle stupnice.  
> Projeli dlouhé městské ulice  
> a včas přijeli k místu toho klání;  
> neprošla ještě plně doba ranní.

> Théseus na trůn sed si v slávě vší  
> s královskou chotí a svou švegruší  
> a dámy zasedly pak postupně  
> a ostatní se drali na stupně.  
> Tu ze západu, branou pod Martem,  
> vjel dovnitř Arcita i se svým stem,  
> až vlály jejich rudé korouhve.  
> I Palamon v té chvíli přived své  
> z východní strany, branou pod Venuší,  
> s praporcem bílým, s odhodlanou duší.  
> A nenašel bys v žádné zemi svatě  
> voje tak stejné od hlavy až k patě,  
> tak vyrovnané, byť bys hledal věk.  
> Vždyť nikdo by si netrouf, aby řek,  
> který z nich měl snad v něčem výhodu,  
> co do cti, stáří, či co do rodu;  
> tak rovnými si byli protivníky.  
> I vytvořili bojovné dva šiky.  
> Když jménem čten byl nahlas každý sok  
> a nepřišlo se v počtu na úskok,  
> zaklaply brány, zazněl mocný hlas:  
> „Rytíři hrdí, k činu volám vás!“

> Sbor hlasatelů přestal hemžit se;  
> povelem k boji vřískly polnice  
> a pak už z východu i západu  
> se dvě stě dřevcí zvedlo k výpadu.  
> Teď vidíte je všechny v útoku;  
> teď ostruhy se vbodly do boku;  
> teď mocné ratiště štít zarazí,  
> až srdce cítí prudké nárazy.  
> Dvacet stop létly třísky; oštěp třesk;  
> tu jasným stříbrem zaplál mečů blesk.  
> Pod prudkou ranou praskla přílbice;  
> praménky krve hrkly crčíce.  
> Pod mlatem kosti měnily se v tříšť.  
> Tam bil se kdosi v krvi tratolišť.  
> Tam klopýt silný oř a už byl pryč!  
> Tamten se skulil pod nohy jak míč.  
> Ten pěšky s obuškem šel. Povedla  
> se prudká rána; sok spad ze sedla.  
> Ten proboden byl, sebrán byl a jat;  
> ať chtěl či nechtěl, musel vyčkávat  
> za bariérou podle stanovy.  
> Leč totéž se hned stalo sokovi.  
> Théseus časem k osvěžení všech,  
> když chtěli pít, dal chvíli na oddech.  
> Ti thébští reci často během dne  
> si uštědřili rány důkladné,  
> s koně se strhli, prudce zuříce.  
> V údolí Galaf není tygřice,  
> jíž vzali mládě, tolik zarytá  
> v zuřivém záští jako Arcita  
> v žárlivé žízni na sokovu krev.  
> Ni v Belmarii nikdy lítý lev,  
> ani když hladem počne šíleti,  
> tak netouží po krvi oběti,  
> jak Palamon po smrti soka prah.  
> Žárlivé rány vřely na přílbách  
> a z hrudí tryskla prška krvavá.

> Leč vše má konec, všechno přestává.  
> Než nad sluncem se stáhla zlatá clona,  
> král Emetrius napad Palamona,  
> když bil se s Arcitou; ten silný král  
> do těla meč svůj hluboko mu vklál;  
> a Palamon přes všechno snažení  
> byl tuctem mužů vlečen k pažení.  
> Král Lykurg viděl, kterak Palamon  
> je tísněn; pomáhal; byl sklán i on.  
> Ač Emetrius silný byl, z té seče  
> ze sedla letěl na dvě délky meče,  
> jak Palamon ho srazil při pádu;  
> leč marno vše, byl vtažen v ohradu.  
> Nic nezmohlo už jeho srdce lví;  
> byl přemožen a podle úmluvy  
> musil tam zůstat, když byl chycen už.

> Kdy více truchlil kterýkoli muž  
> než Palamon, že zbraně složit měl?  
> Když Théseus ten výjev uviděl,  
> zvolal: „Už dost a konec vaší při!  
> Složte své zbraně všichni soupeři!  
> Chci spravedlivý být k vám oběma:  
> Arcita z Théb ať Emílii má,  
> vyhrál ji v boji, díky štěstěně!“

> Tu zašuměl hlas lidu nadšeně  
> a zaburácel jako hromobití,  
> až zdálo se, že aréna se řítí.  
> Co mohla dělat krásná Venuše,  
> královna lásky? Prohrála teď vše.  
> Plakala, že jí nešlo po vůli,  
> až slzy dolů v šraňky kanuly,  
> a kvílela: „Je veta po mé cti.“  
> „Klid,“ pravil Saturn, „jaké neštěstí?  
> Mars má, co chtěl, a jeho rytíř též;  
> a ty to svoje brzy dostaneš!“

> Hlasitě dují v trouby trubači,  
> křik heroldů, co hrdlo postačí;  
> radost a smích. Ó šťastný Arcito!  
> Teď zjevím však, co bylo zakryto,  
> jaký se, běda, náhle zázrak stal.

> Arcita hrdě přílbu si už sňal,  
> do sedla vsed a ukázal svou líc  
> a cválal rychle Emílii vstříc  
> arénou napříč, hledě na svou paní,  
> kde vítalo ho její pousmání;  
> vždyť všeobecně platí pro ženy,  
> že jdou vždy tam, kam přízeň štěstěny.  
> Tu, když mu srdce zahřál její smích,  
> vyšlehl oheň z hlubin pekelných,  
> seslaný Plutem, jak to Saturn chtěl.  
> A kůň se strachy vzpjal a otáčel,  
> na stranu skočil, klopýtl a pad.  
> A než se Arcita moh podívat,  
> dopadl dolů, rovnou na témě.  
> Jak mrtev ležel, nevstal se země;  
> hruď hruškou sedla byla prorvána.  
> Tak jako mour, jak peruť havrana,  
> sraženou krví zčernal obličej.  
> Se smutkem v srdci odtud nesli jej  
> až do paláce, kde ho ostrý řez  
> krunýře zbavil. Pak jej kdosi nes  
> a uložil jej velmi pečlivě; bylť  
> při vědomí dosud, naživě.  
> A stále volal Emílii svou.

> Vévoda nato s celou družinou  
> se vrátil zase zpátky do Athén,  
> a slavnostně tak skončil tento den;  
> ač sám se trápil pro tu nehodu,  
> ostatním nechtěl kazit pohodu.  
> A doufali též, na smrt že to není,  
> že vyléčí se z toho poranění.  
> A těšila je všechny jiná věc,  
> že nikdo nepadl, ač všichni přec  
> zraněni byli, zvláště jeden z nich,  
> jemuž se oštěp mezi žebra vpích.  
> Na zlomeniny rukou, na rány  
> měl jeden kouzla, druhý balšámy;  
> dryáky, drogy, šalvěj dali pít  
> felčaři v snaze život zachránit.  
> I velký vévoda pak ze všech sil  
> každého těšil, všechny povzbudil,  
> a celou noc pak všichni cizí páni  
> jím byli hoštěni a častováni.  
> A Palamona za ten neúspěch  
> nehaněl nikdo; při turnajích všech  
> taková věc se snadno může stát,  
> potupný tedy nebyl jeho pád.  
> A násilím být tažen k bariéře  
> a nevzdat se, když tucet se jich déře  
> na jediného, býti vláčen prudce  
> za všechny prsty, za nohy i ruce,  
> když pěší chasa útočit se jala  
> a obušky mu koně odehnala,  
> to není hanba — dobře věděli,  
> že ani stínem není zbabělý.

> A proto rozkaz vévoda dal číst,  
> aby tak potřel svár a nenávist:  
> že bojovali statně ti i ti,  
> teď bratrsky ať hledí vyjíti.  
> A dal jim dary podle hodností  
> a po tři dny pak konal slavnosti;  
> a jak se sluší, na den jízdy z města  
> doprovod dal jim, kam je vedla cesta.  
> A všechny cesty domů vedly je,  
> když „sbohem“ dozněla i „adieu“.  
> O bitvě té už nechci plýtvat slovy;  
> teď o Palamonu a Arcitovi.

> Hruď Arcitova otekla a pal  
> se kolem srdce stále zvětšoval.  
> Sražená krev přes felčarů všech um  
> zůstala v těle jako _venenum_[^4]  
> a žilou pouštění ni pijavky ni nůž  
> ni lektvary mu neprospěly už.  
> Ni žádný dryák ni lék čistící,  
> jejž přirozeným zovou medici,  
> jed nemoh vyhnat, vypudit;  
> a z plic již otékaly rourky průdušnic,  
> a v prsou každý sval až k základu  
> skrz naskrz žrán byl jedem rozkladu.  
> A života mu nezmnožilo dni  
> ni projímadlo ani dávení;  
> bylť celý rozbit v oněch končinách,  
> kde příroda už ztratila svůj vzmach.  
> Když příroda se vzdá, co s felčary?  
> Mastičky, sbohem, běžte pro máry!  
> Tak Arcita už opouštěl náš svět.  
> Tu Emílii přál si uvidět  
> a drahému též vzkázal bratranci  
> a řekl jim, co vylíčit vám chci.

> „Duch bolestí a strašnou trýzní rvaný  
> nemůže sdělit palčivost své rány,  
> má krásná paní, kterou mám tak rád.  
> A tobě především chci odkázat  
> péči o duši mou, když na zemi  
> dny mého života jsou sečteny.  
> Ach, jakou bolest, útrapy a strast,  
> jsem snášel pro tebe tak dlouhý čas!  
> Smrt! Běda! Běda, sladká Emílie,  
> že láska má se tvojí nedožije;  
> má choti, běda, moje vládkyně,  
> královno srdce, která vraždíš mě!  
> Co je náš svět? Co může lidem dát?  
> Dnes vřelý cit a zítra hrob a chlad,  
> kde společnicí je nám jenom tma.  
> Sbohem, má lásko, Emílie má.  
> Něžně mě ještě jednou obejmi,  
> pro lásku boží, sluchu popřej mi!

> Já s Palamonem hezkých roků pár  
> zde na světě jsem rozbroj měl a svár  
> pro lásku k tobě, pro svou žárlivost.  
> Kéž Jupiter mě vezme na milost,  
> když nyní věrně, svědomitě chci  
> promluvit o tom věrném milenci.  
> Co rytířství se týče, pravdy, cti,  
> pokory, stavu, rodu, moudrosti,  
> něžného srdce, které láskou buší —  
> já, při Jovovi, co mou vládne duší,  
> nevím, kdo v světě byl by jako on  
> hoden tvé lásky, jako Palamon,  
> jenž vše ti dal a všechno chce ti dát.  
> Kdyby ses chtěla ještě někdy vdát,  
> tu nezapomeň na něho, to slyš!“

> Pak jeho slova slábla, slábla v tiš,  
> a z nohou se mu vzhůru k srdci krad  
> a přemáhal jej blízké smrti chlad,  
> a pak mu z paží síla mizela  
> a zmírala, až zhasla docela.  
> A vědomí pak, které dlelo v něm,  
> v tom srdci chorém, srdci zraněném,  
> počalo prchat, smrt šla v záchvěvech,  
> zastřel se zrak a přerýval se dech;  
> leč zabloudil k ní ještě očima  
> s posledním vzdechem: „Odpusť, paní má!“  
> Duch změnil příbytek a zmizel tam,  
> kde nikdy nebyl jsem, tož nevím kam;  
> i zmlkám o tom, nejsem z mystiků  
> a nemám duše ve svém rejstříku  
> a necituji ty, kdož uvedli své názory,  
> kde vlastně duše dlí.  
> Arcit už chladne. Vem tu duši Mars!  
> Teď k Emílii obrátím se zas.

> Palamon kvílel. Ona lkala tak,  
> že Théseus ji musel jako svak  
> omdlelou žalem odnést od těla.  
> Nač dlouho mluvit? Co by prospěla  
> zmínka, jak v nářku prokvílela noc?  
> Zármutek mívá nad ženami moc  
> tak velikou, že když jim zemře choť,  
> přestanou samy dbáti o život,  
> a nemoc ta je hryže potají,  
> že koneckonců samy zmírají.

> Jak truchlil zástup hořce plačící,  
> staří i mladí, dívky, mladíci!  
> Tak neplakali jistě ani v Tróji  
> v tom okamžiku, když pad Hektor v boji  
> a když přinesli zkrvavené tělo.  
> Jak se všem v nářku srdce rozechvělo!  
> Jak v žalných slzách dusil se jim hlas!  
> Jak drásali si tvář a rvali vlas!  
> „Ó proč jsi umíral,“ zněl ženský pláč,  
> „když měl jsi bohatství i lásku? Nač?“  
> A nikdo nemoh ztišit Thésea  
> krom jeho otce, kmeta Aegea,  
> jenž proměnlivý světa znal už běh  
> a otáčivý jeho koloběh:  
> z bolesti radost, po veselí žal,  
> a na příkladu mu to ukázal.  
> „Tak jako nikdo neumřel,“ to řek,  
> „kdo na zemi by neprožil svůj věk,  
> tak v celém světě nežil,“ tak to děl,  
> „kdo nakonec by smrtí neumřel.  
> Jen průchod žalu je zde na zemi  
> a míjející poutníci jsme my;  
> a smrtí končí světské trápení.“  
> A dál tak mluvil pro povzbuzení  
> a ve své moudrosti jim říkal vše,  
> co může lidem býti k útěše.

> Pak uvažovat začal vévoda,  
> kde Arcitu co nejlíp pohřbít dá.  
> S ohledem k jeho velké zásluze  
> chtěl najít místo čestné, jak jen lze.  
> A rozhodl, že tam, kde poprvé  
> se Arcita bil s druhem do krve  
> pro svoji lásku, v půvabném tom kraji,  
> v tom zeleném a libě svěžím háji,  
> kde jeho srdce touhou zmámené  
> hořelo mukou lásky plamenné,  
> tam hranici mu postaví a v ní  
> dokonán bude obřad pohřební.  
> Nechť staré duby proto porazí  
> a rozštípou a — tak dal rozkazy —  
> hned velikou z nich vatru postaví.  
> A nedbajíce žádné únavy,  
> sluhové rozkaz vykonali hbitě.  
> A Théseus pak poslal okamžitě  
> pro velké máry, celé v brokátu  
> a v skvělých rouškách tkaných ve zlatu,  
> jež halily i tělo splývajíce.  
> Na rukou křížem bílé rukavice  
> měl nebožtík a vavřín na čele,  
> po ruce meč pak třpytné čepele  
> a odhalenou tvář, tak spočíval.  
> Ach, jaký teď pad na vévodu žal!  
> A aby lid moh rozloučit se s ním,  
> za jitra dal jej odnést v hlavní síň,  
> v níž ozvěnou se nesl pláč a ston.

> Hle, zarmoucený Théban Palamon,  
> vlas plný popele, vous vlavý trs,  
> šat smuteční a zvlhlý proudem slz;  
> a Emílie, v pláči pohroužená,  
> ta nejsmutnější ze všech kolem žena!  
> Hold poslední by prokázali mu  
> s nádherou hodnou jeho významu,  
> vévoda kázal přivésti tři koně;  
> brnění třpytné opatřili pro ně,  
> zbroj Arcitova zazvonila z nich.  
> A na těch ořích, statných bělouších,  
> tři zbrojnoši; ten první nes mu štít,  
> pak oštěp, kterým tak se uměl bít,  
> luk turecký pak třímal poslední,  
> jenž ze zlata měl toul i řemení.  
> Truchlivě k háji jeli krok co krok,  
> jak vylíčím vám během příštích slok.

> Ti nejvzácnější řečtí velmoži  
> jej nesli na márách jak na loži;  
> pozvolným krokem, oči pláčem rudé,  
> šli městem, hlavní ulicí, kde všude  
> po stěnách domů zdola nahoru  
> se všechno tmělo černí fáborů.  
> Po pravici šel Aegeus, ač stár,  
> Théseus kráčel po levici már.  
> V nádobách zlatých nesli na oběť  
> mléko a krev a víno a též med.  
> Pak Palamon a jeho společníci  
> a Emílie, v slzách klesající,  
> s pochodní v ruce, jak byl tehdy zvyk,  
> když pohřben měl být žehem nebožtík.  
> Velikou práci měli sloužící,  
> než postavili mocnou hranici;  
> až k nebi čněly kmeny se zelení,  
> a dvacet sáhů měla v rozpažení,  
> takovou šířku větví les jí dal;  
> a fůry slámy vzali na podpal.

> Leč tím, jak vatra byla zapálena,  
> či tím, jaká ty stromy měly jména —  
> dub, sosna, topol, osika a platan,  
> tis, líska, lípa, vavřín, bříza, jasan,  
> buk, javor, olše, zimostráz a jilm —  
> tím nechci zdržovat, ba nepovím  
> vám ani to, jak bůžci odedávní  
> těch lesů — nymfy, dryády a fauni —  
> se horempádem hnali ze svých skrýší  
> v té druhdy tiché, míruplné říši,  
> a jak prchala zvěř a lesní ptáci,  
> zděšeni tím, že starý hvozd se kácí,  
> jak lesní hloub se světla zděsila,  
> neb jasu slunce zvyklá nebyla;  
> jak základ pro oheň byl ze slámy  
> a tu jak zarovnali souškami,  
> jak přidávali větve s kořením  
> a zlatá roucha s drahým kamením  
> a květiny a věnců na tisíce  
> a kadidlo a vonné pryskyřice;  
> jak Arcita pak ležel mezi tím  
> a jakým obklopen byl bohatstvím;  
> jak Emílie podle tradic šla  
> a oheň pohřební jak zažehla,  
> jak omdlela, když začlo plápolání,  
> a jaké přitom pocítila přání;  
> jaký kdo hodil do plamenů skvost,  
> když oheň rozpoutal svou divokost;  
> jak jeden vmet svůj oštěp do plamene,  
> jiný zas štít, ten šaty vysvlečené,  
> i krev a mléko, víno z poháru  
> do šílející výhně požáru;  
> ani jak Řeků kvílející řad  
> objel ten celý oheň po třikrát  
> s válečným křikem, směrem doleva,  
> jak rozdrnčeli třikrát kopí svá,  
> jak paní třikrát nářek pozvedly;  
> jak Emílii domů odvedli,  
> jak Arcita pak shořel na popel;  
> jak v čestné stráži lid až k ránu bděl;  
> ba ani o hrách nelze mluvit mně,  
> jež konali pak; ani o tryzně;  
> jak zápasil kdo, namaštěn a nah,  
> ani kdo nejlíp vedl si v těch hrách;  
> a nepovím, jak zpátky do Athén  
> se vrátili, když rit byl ukončen;  
> leč dlouhý příběh svůj už jednou chci  
> co nejstručněji přivést ke konci.

> Tak doba šla a šla a po čase  
> se řecký národ v družném souhlase  
> rozhodl žíti dále bez lament.  
> A v Athénách prý zased parlament,  
> jenž všeliké měl věci projednat.  
> A tak tam také přišly na pořad  
> smlouvy, jež měly vésti k pokoji  
> a zabrániti Thébám v odboji.  
> Théseus v zájmu toho zákona  
> dal ihned poslat pro Palamona;  
> a ten, aniž znal k tomu důvody,  
> se dostavil na přání vévody,  
> zarmoucen, smutný, v černý oděn šat.  
> Pak Emílii dali zavolat.  
> Když usedli a došlo k utišení,  
> vévoda chvíli sečkal v zamyšlení,  
> hloubaje moudře o své myšlence  
> a dlouze hledě na oblíbence,  
> než s chmurnou tváří vydal tichý vzdech  
> a vyjádřil svou vůli ve slovech:  
> „Když Prapůvodce v nebi ráčil skout  
> blažený řetěz láskyplných pout,  
> vznešený účel sledoval a cíl  
> a úmysl svůj dobře rozvážil;  
> vždyť spoutal blahým lásky řetězem  
> oheň i vodu, povětří i zem  
> ve svazky, jimž se podrobují krotce,“  
> děl Théseus. „A z vůle Prapůvodce  
> je na té zemi, co je k nám tak krutá,  
> určena jistá výměra a lhůta  
> každému tvoru, jehož svět kdy nes,  
> a nikdo nesmí překročit tu mez,  
> ač věk si zkrátit každý možnost má tu.  
> Myslím, že je to jasné bez citátů,  
> to učí zkušenost. Já jenom chci  
> objasnit trochu tu svou sentenci.  
> Už z řádu věcí plyne poznání,  
> že Stvořitel je věčný v trvání.  
> A každý ví, kdo není pošetilý,  
> že jenom z celku mohou vzniknout díly;  
> příroda jistě nepočala se  
> od věcí v zlomcích nebo po kuse,  
> leč z dokonalé stálé podstaty  
> sestupem k věcem smrtelným, a ty,  
> neb dáno jest jí moudře předvídat,  
> tak prozřetelně seskupila v řád,  
> že v pokoleních bývá zachován  
> rod oněch tvorů, kterým není dán  
> navěky život. Jistě je to tak,  
> vždyť přesvědčí vás o tom vlastní zrak.

> Hle, vizte dub — když vzejde ze žaludu,  
> dlouho a dlouho saje živnou půdu  
> a dlouho vytrvá, leč jednou přec  
> i dub takový shnije nakonec.  
> Či pohleďte na tvrdost kamene,  
> po kterém denně nohou šlapeme,  
> jak rozdrobí se v prachu našich cest.  
> A stejně zříme zánik velkých měst  
> a širé řece vyschne někdy proud.  
> Tak vidíme: vše musí zaniknout.

> U žen a u mužů to zříme též,  
> a buď jsi kdo jsi — tomu neujdeš;  
> ať v mladém věku, či když zestaral,  
> přec každý umře, páže jako král.  
> Ten v posteli, ten v hloubi mořských vod,  
> ten v širém poli přijde o život.  
> Každý tam musí, marná naše snaha,  
> vše umírá a nic tu nepomáhá.  
> A jaká síla byla by v tom jiná  
> než Jupiter, ten Král, ta Prapříčina,  
> jež navrací vše zpátky k prameni,  
> z kterého všechno živé pramení?  
> A proti tomu žádný živý tvor  
> se nedokáže zmoci na odpor.

> Já považuji proto za moudrost  
> si z nezbytnosti udělati ctnost  
> a klidně snášet, čemu neprchnem,  
> a hlavně to, co souzeno je všem.  
> Zde může reptat jenom pošetilý  
> a protivit se řádu božské síly.  
> A jistě ten, kdo život opustí  
> v rozletu chrabrém, nezadá své cti,  
> když dobré jméno své už má tak jisté,  
> že nezahanbí sebe ni své blízké.  
> Přátelé jeho mohou býti radši,  
> když v plné mužnosti vstříc smrti kráčí,  
> než když mu k stáru pověst vybledne,  
> když svět už nezná srdce statečné.  
> Tak ušlechtilý člověk, šlechtic pravý,  
> umírá včas, když dosáh květu slávy.  
> Nač projevovat odpor zatvrzelý?  
> Proč reptáme? Proč naše srdce želí,  
> že dobrý Arcita, květ rytířstva,  
> důstojně, čestně rozbil pouta svá  
> a opustil ten žalář života?  
> Proč reptá jeho bratranec a ta,  
> jež ráda měla ho, když blažen je?  
> Má jim být vděčný? Sotva děkuje!  
> Jen urážejí ho a sebe s ním  
> a neodlehčí smutku kvílením.

> A proto nyní říkám na závěr:  
> Buď za svou milost chválen Jupiter,  
> a radost nechať vystřídá váš stesk!  
> A než se odsud rozejdeme dnes,  
> já navrhuji spojit žalů dvé  
> v radosti jedné, věčně zářivé;  
> a tam, kde nejvíc žal vtisk stopu svou,  
> tam bychom měli začít s nápravou.

> Má sestro,“ pravil, „slyš, co bychom rádi —  
> můj parlament mi rovněž k tomu radí:  
> Rytíře svého, tady Palamona,  
> jenž ze srdce a ze všech sil ti koná  
> tak věrné služby stále, co ho znáš,  
> milostnou přízní potěšit se snaž  
> a vdej se za něho, ztiš jeho muku!  
> Toť naše přání; nuže, dej mi ruku,  
> a polituj ho žensky v jeho žalu!  
> Vždyť, přisámbůh, je synem z rodu králů;  
> byť jen co panoše ho poznal svět,  
> když sloužíval ti věrně tolik let  
> a snášel pro tě mnohá příkoří;  
> to pro něho, jak myslím, hovoří —  
> milost má býti zákon nad zákon!“

> Pak obrátil se, kde stál Palamon:  
> „Myslím, že tobě není na obtíž  
> dát k tomu souhlas. Přistup tedy blíž  
> a vezmi tady za ruku svou paní!“  
> Tím jejich svazek dostal požehnání,  
> jež sňatkem nebo manželstvím se zove,  
> a schválili jej všichni šlechticové.  
> A za hlaholu bujných melodií  
> náš Palamon si vzal svou Emílii.

> Tak Bůh, jenž stvořil tento širý svět,  
> mu lásku přál, když prošla mořem běd.  
> Teď Palamon si žil jak velmož pravý,  
> v blahu a štěstí, bohatství a zdraví,  
> a Emílie laskala ho něžně  
> a on tak věrně sloužil jí, své kněžně,  
> že nerozdvojil nikdy je ni stín  
> nějakým žalem nebo žárlením.  
> Tak ona skončila i její druh;  
> a vzácní páni, nám požehnej Bůh!

</section>
