---
title: Povídka kupcova
subtitle: ''
contentType: prose
---

<section>

obsahuje v originále 1226 sdruženě rýmovaných veršů.

</section>

<section>

„O kvílení a bědování bych mohl mnoho vyprávět,“ řekl kupec. „Oženil jsem se na stará kolena přede dvěma měsíci, ale moje žena nemá nic společného s Griseldou; je hotová saň. Trpím tím natolik, že o svých vlastních zkušenostech ani mluvit nemohu, ale rád vám povím příběh, který osvětlí, oč jde.“

V Lombardii žil důstojný rytíř Január, který do šedesátky užíval světa jako mládenec, pak však z pokání či stařecké dětinskosti zatoužil po ženění. Přesvědčil sám sebe, jaké slasti manželství skýtá, a žádal své přátele, aby mu našli hezkou mladou ženu, kterou by mohl hníst jako vosk podle svého přání, která by se mu nestavěla na odpor a která by ukojila všechny jeho tužby.

Jeho bratr Placebo pochlebovačně schvaloval jeho záměr, zatímco rozvážný bratr Justinus jej varoval. Január však provedl svou a oženil se s mladou, krásnou a něžnou Májou, i když byla z prostého stavu.

Svatba se konala s velkou slávou, hudbou a tancem. Při hostině se nemohl Január dočkat, až se společnost zvedne od tabule a on bude se ženou sám. Konečně hosté odešli, všichni rozveseleni, s výjimkou Januárova panoše Damiána, jenž se do Máji na první pohled zamiloval.

Január se náležitě připravil, aby obstál před mladou ženou, které dokazoval všemožně svou vášeň. Bůh ví, co si myslila, laskání a brebentění směšně rozjařeného starce jí však pranic nelahodilo.

Ubohý Damián si zatím zoufal, netroufaje si vyznat Máje svou lásku. Napsal tedy o svém hoři žalostnou báseň, kterou v hedvábné tobolce nosil na srdci, a ulehl chorý samým toužením.

Jeho pán se po něm sháněl příštího dne u oběda, a když uslyšel, že je nemocen, poslal Máju, aby Damiánovi vyřídila jeho pozdrav. Při té příležitosti vtiskl zamilovaný panoš své lásce tobolku s básní, s tichou prosbou, aby jej neprozradila. Január pak po celé odpoledne až do nešpor laškoval s Májou podle svého přání, ona však nemohla zapomenout na láskou chorého Damiána.

Soucitně se rozhodla utěšit jej, i kdyby byl chudý jako kostelní myš, a při nejbližší příležitosti mu vpašovala dopis, v němž slíbila dát mu, po čem touží, jakmile se jen naskytne příležitost. Damián naráz ozdravěl a čile opět posluhoval u tabule.

Január, který si rád žil příjemně, zařídil si překrásnou zahradu, kam se chodil povyrážet se svou mladou ženou. Zahrada byla obehnána vysokou zdí a k její brance měl starý rytíř jediný klíč.

Ale běda, Štěstěna se obrátila proti němu; Január oslepl! Se slepotou vzrostla jeho žárlivost, a tak nepouštěl Máju na krok od sebe. Mladou krásku to velice trýznilo, stejně jako jejího panoše. Aby přelstili starce, Mája pořídila voskový otisk klíče od sadu, z něhož si Damián opatřil vlastní klíč.

Jednoho dne, kdy Január zatoužil jít se potěšit se ženou do zahrady, Damián na její upozornění se tam ukryl před nimi. Stařec zapřísahal v sadě Máju věrností, o níž jej ona pokrytecky ujišťovala, zatímco dávala Damiánovi znamení, aby vylezl na hrušeň obsypanou ovocem.

V té chvíli se na druhém konci zahrady procházel král říše vil Pluto se svou královnou Proserpinou, které vyčítal věrolomnost ženského pokolení. Poukazoval na chystané obelstění starého Januára a zařekl se, že mu vrátí zrak, aby mohl prohlédnout ženinu nevěru. Proserpina však na obranu cti žen slíbila vnuknout Máje pohotovou výmluvu, jestliže bude přistižena.

Pod stromem, na němž seděl Damián, projevila Mája chuť na hrušky a navrhla manželovi, že po jeho zádech vyleze sama do koruny; on že ji může hlídat u paty hrušně, aby se snad od něho nevzdálila. A již se vyhoupla do větví, kde nechala Damiána dosyta ukojit jeho touhu.

Vtom však vrátil Pluto Januárovi zrak a rytířův první pohled přistihl ženu s panošem na stromě. Začal lamentovat, ale Mája mu duchapřítomně odpověděla. Že jen z lásky k němu jej chtěla vyléčit ze slepoty; zápasit s mužem v koruně stromu jí prý bylo doporučeno jako nejlepší prostředek k navrácení zraku. Január sice pochyboval, proč právě musila mít při léčivém zápasu vyhrnuty sukně, i o jiných okolnostech, jež zahlédl, ale Mája jej přesvědčila, že špatně viděl, že léčba zřejmě ještě není dokončena. A tak Januárovi nezbývalo než poděkovat své ženě za její obětavou lásku.

„Ba,“ řekl hostinský, když kupec skončil, „ženy znají mnoho fortelů jak nás, hlupáky, vodit za nos. Což teprve, kdybych vám vyprávěl o té své vlastní! Bojím se však, aby jí to někdo z vás nedonesl, a stěží bych svedl vypovědět všechno; proto radši mlčím.“

</section>

[^1]: Láska vítězí nade vším. _Pozn. překl._

[^2]: Je otázka, kterého ustanovení práva použít. Fráze, kterou půhončí nejčastěji slyšel při soudních přelíčeních. _Pozn. překl._

[^3]: Požehnejte – častý výkřik vyjadřující překvapení nebo hrůzu a přivolávající požehnání svatých ochránců. _Pozn. překl._

[^4]: Jed. _Pozn. překl._

[^5]: Do tvých rukou (se odevzdáváme, Pane) – z lat. modlitby. _Pozn. překl._

[^6]: Kdo tam? _Pozn. překl._

[^7]: Živitelko vykupitelov – označení matky Ježíšovy. _Pozn. překl._

[^8]: Probůh. _Pozn. překl._

[^9]: Na počátku (bylo slovo). Úvodní věta biblického evangelia sv. Jana. _Pozn. překl._

[^10]: Žena je mužova zkáza. Chaucer ve svém smyslu pro humor nechá Kokrháče překládat tento výrok právě opačně. _Pozn. překl._

[^11]: Kořen všeho zla je chtíč. _Pozn. překl._

[^12]: Mnohokrát děkuji. _Pozn. překl._

[^13]: Jako přednášející profesor, tedy zasvěceně. _Pozn. překl._

[^14]: Ty, který s otcem (Bohem a Duchem svátým žiješ a kraluješ jako Bůh po všechna století. Amen.). Začátek latinské žehnací formule. _Pozn. překl._

[^15]: Bůh s tímto domem – pozdrav. _Pozn. překl._

[^16]: Pravím vám bez pochyby. _Pozn. překl._

[^17]: Vyneslo srdce mé (slovo dobré) – latinská slovní hříčka, začátek pětačtyřicátého biblického žalmu, současně eructare znamená „říhati“. _Pozn. překl._

[^18]: Vyhovím, zalíbím se. Podle prvního slova biblického žalmu a křesťanského hymnu. _Pozn. překl._

[^19]: Vysvětlování neznámého pojmu ještě méně známým. _Pozn. překl._

[^20]: Doslov je obsažen v knižním vydání titulu, vzhledem k licenčním omezením nemohl být převzat do e-knihy. _Pozn. red._

[^21]: V zájmu srozumitelnosti textu a současně plynulosti četby jsou vysvětlivky cizojazyčných (většinou latinských) výrazů připojeny přímo k místu použití těchto slov či úsloví. _Pozn. red._
