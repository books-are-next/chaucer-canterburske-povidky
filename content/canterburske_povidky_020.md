---
title: |-
  Povídka
  fráterova
---

Ctný kazatel, já toho frátra mním,  
se zlostným stále zíral vzezřením  
na půhončího, leč jsa vychovaný,  
neřek mu ještě hrubé slovo hany.  
Nakonec ale pravil dobré ženě:  
„Paní, dej Bůh vám štěstí vytoužené,  
vy záslužného dotkla jste se tu  
a učeného jistě námětu.  
Mnohé jste, jářku, správně pověděla,  
ale, jak jedem, cestou by se měla  
povídat jenom legrace a špás  
a jménem Páně nechat na pospas  
kněžím a školám moudrost citátů!  
A je-li vhod vám, bez všech cirátů  
chci vyprávět vám žertík o biřici.  
Že o půhončím dobrého nic říci  
se nemůže, to vidíte už z jména,  
to, prosím, nikdo za zlé ať mi nemá!  
Půhončí, biřic běhá tam a sem,  
obsílky nosí, čmuchá za smilstvem,  
a kde se zjeví, tam mu zmydlí hlavu.“

Hostinský zasáh: „Pán vašeho stavu  
by neměl takhle špatný dávat vzor!  
Nechceme přeci mezi sebou spor;  
tak půhončího nedrážděte slovy!“

„Ne,“ řekl biřic, „ať si klidně poví,  
co se mu zlíbí; však si vybéře  
vše do posledního pak haléře,  
až dojde na mne! To je pěkná sláva,  
když dotěrně si chleba vyžebrává  
falešný fráter! Pěkné povolání!“

Hostinský zvolal: „Dost už toho, páni!“  
A vyzval frátra po těch slovech hned:  
„Tak, drahý mistře, račte vyprávět!“

V mém kraji kdysi žil si svého času  
pan arciděkan, muž ne bez věhlasu,  
jenž, zákon církve směle prováděje,  
smilníky trestal, stíhal čaroděje  
a kuplíře a klepny málo zbožné,  
kostelní lup i choutky cizoložné,  
falešných smluv a testamentů psaní,  
svátostí stíhal všechna zanedbání  
a mnohé ještě jiné zločiny,  
jež vyčítat teď nemá příčiny;  
tak svatokupce, lichvu, kupčíky,  
leč nejostřeji stíhal smilníky;  
ti pištěli, když přišli pod podpatek!  
A stíhal lidi dlužné za desátek,  
když je kdo udal; trestal třeskutě  
a neušli pak velké pokutě.  
Pro malou ofěru a nedoplatky  
vinníci hudli zpěv pak málo sladký;  
dřív než je biskup svojí berlou přitáh,  
už o nich děkan v knize své měl výtah.  
Ten z pravomoci soudcovské je snáze  
moh udržovat pěkně na provaze.

Měl také svého půhončího k tomu,  
lstivější lotr nebyl v Albionu;  
chytře si doved zjednat špehů pár,  
co hlásili mu, kudy na krejcar:  
smilníkům dvěma prominout znal účty,  
a ti mu jiných nahnali dva tucty.  
A byť náš biřic prskal jako křeček,  
odhalím tady špínu jeho léček,  
vždyť na nás krátká je moc jeho kárná  
a jeho pravomoc je tady marná,  
a co živ bude, nás v ni nezahrne!

„Právě tak, Petře, holky povětrné,“  
řek půhončí, „jsou mimo moji péči!“

„Tak dost už, k čertu, nechte si ty řeči!“  
křik hostinský, „ať klidně vypráví!  
Jen, mistře, dál, ať biřic křiklavý  
říká, co chce, vy nedbejte těch láteř!“

Ten půhončí, ten podvodník (děl fráter),  
měl kuplířů svých celou kumpanii  
na hejly, co jich najdeš po Anglii;  
táh s nimi dávno, ti mu dávali  
k lepšímu vždycky všechny skandály.  
To byli jeho tajní udavači,  
a on pak ždímal, co jen člověk stačí.  
Výši těch příjmů vůbec neznal pán.  
Vždyť bez obsílky tenhle sprostý kmán  
poháněl k soudu s hrozbou zatracení  
ty, kdož mu strachy množili pak jmění  
a po krčmách ho ještě častovali.  
Jidáš měl taky ten svůj váček malý  
a zloděj byl! On lepší nebyl nic,  
pán z pokut dostal vždy jen polovic.  
Zkrátka a dobře, abych na to káp,  
byl zloděj, kuplíř, a co hůř, byl dráb.  
A děvky měl, co k jeho prospěchu  
mu řekly, koho měly v pelechu,  
zda pana Roberta či pana Huga,  
či ať spal s nimi Janek nebo Kuba.

Tak spřáh se s děvkou, aby za chvilku  
falešnou vytáh z rance obsílku  
a oba pohnal k soudu bez okolků,  
by muže oškubal, a pustil holku.  
A říkal: „Brachu, jen z té příčiny,  
že mám tě rád, tě škrtám z listiny,  
už nebudeš mít z toho oplétaček;  
jsem přítel tvůj, když naplníš mi váček!“  
Kdybych měl líčit jeho vydírání,  
rok na to všechno nestačil by ani.  
A žádný ohař neměl jeho čich  
a nehnal se tak v stopách zvířecích  
jako ten biřic, když čul smilníka  
či cizoložné spády vilníka.  
V tom hlavní zdroje příjmů jeho byly,  
i věnoval jim veškeré své síly.

A tak se takhle stalo jeden den,  
že za kořistí vyjel biřic ten;  
jel předvést vdovu, vrak takový starý,  
falešně nařk ji; šel jen za krejcary.  
Tu před sebou zřel, cestou k tomu cíli,  
jak podle lesa kluše zbrojnoš čilý.  
Měl luk a lesklé, břitké šípy v toulu,  
ze zeleného sukna kamizolu  
a černý klobouk s černým třásněním.

„Pozdrav tě!“ biřic uvítal se s ním,  
„rád tě tu vidím!“

                                 Dík za poctu tvou,  
js-li co k čemu. Kam tou doubravou?“  
řek na to zbrojnoš. „Jedeš do daleka?“

„Ne, nablízku mě dnešní cíl můj čeká,“  
půhončí na to, „jedu na tu stranu  
vyzdvihnout jednu splátku svému pánu  
na jeho důchod.“

                                „To jsi výběrčím?“

Půhončí řekl: „A to jsem, jak dím!“  
nechtěje v studu za špinavé slovo  
své povolání přiznat biřicovo.

„Pardieu!“ řek zbrojnoš, „to jsme tedy bratři;  
tys výběrčí a já k nim taky patřím!  
A protože jsem zcela cizí tady,  
rád budu, když se stanem kamarády!  
A jestli za bratra si chceš mě vybrat,  
mám doma v truhle zlata dost i stříbra,  
a do našeho hrabství přijdeš-li,  
můžeš si nabrat plných přehršlí!“

„Grand merci,[\[12\]](../Text/canterburske_povidky_034.html#_ftn12)“ biřic děl, „to se mi líbí!“

Tak navzájem si vyměnili sliby  
až do smrti být bratry neustále,  
a bavíce se ujížděli dále.

Biřic však brzy hodil udici,  
bylť plný úskoků jak ťuhýci,  
do všeho strkal nos svůj vyzvídaje:  
„Řekni mi, bratře, kde tvá osada je,  
až k tobě půjdu, abych došel cíle?“

Zbrojnoš mu na to řekl roztomile:  
„Daleko, brachu, v dáli na severu;  
doufám, že někdy vydáš se v tom směru.  
Než rozejdem se, cestu popíši ti,  
že nebude ti možno zablouditi.“

„A bratře,“ vyhrklo z úst biřicovi,  
„řekni mi cestou několika slovy,  
když ty i já jsme oba výběrčími,  
nějaké kličky — upřímně, sem s nimi! —  
jak nejvíc trhnout na těch posílkách.  
A ze svědomí, z hříchu neměj strach,  
jen řekni rovnou, jak to provádíš!“

„Nu,“ řekl zbrojnoš, „tedy, brachu, slyš!  
Abychom věrný obraz dostali,  
můj výdělek je skromný, pramalý.  
Mám pána pěknou držgrešli a špínu  
a z řemesla mám jenom pot a dřinu.  
Tak tedy hledím všechny oškubat  
a beru všechno, co je možno brát;  
lstí nebo mocí, když se někdo brání,  
si vydělávám léta na vydání.  
Líp opravdu to říci nedovedu.“

„Hleďme,“ řek biřic, „já si též tak vedu;  
vše popadnu, v tom nejsem nedbalý,  
co není těžké a co nepálí.  
Z toho, co vedle k ruce přijde mi,  
já nedělám si žádné svědomí;  
jak žil bych bez toho? A z těch svých triků  
nebudu skládat účty zpovědníku,  
ďas vezmi všechny! Abych pravdu řek,  
nač by mě z toho tlačil žaludek!  
Ví svatý Jakub, pěkně natrefili  
jsme druha druh! Leč rci mi, brachu milý,  
teď jméno své!“ Tu s půhončího slovy  
přelétl úsměv rysy zbrojnošovy.

„Chceš, brachu, abych jméno pověděl?  
Věz, že jsem ďas a patřím do pekel.  
A tady jedu za svým podnikáním,  
a co kdo dá mi, po lidech si sháním.  
Co seberu, je jediný můj důchod.  
Vidím, že tebe vede stejný důvod,  
chceš vydělat, a nestaráš se jak!  
A já to tedy dělám právě tak,  
kraj světa jedu, kde bych něco shráb!“

„Chraň Bůh, co říkáte?“ křik onen dráb.  
„Myslel jsem, že jste zbrojnoš skutečně,  
vždyť lidským zjevem podoben jste mně!  
To máte taky lidskou tvář a hlavu  
tam dole v pekle, v přirozeném stavu?“

„Ne,“ odpověděl ďábel, „ne, tam ne.  
Leč chceme-li, tak si ji vezmeme.  
Tak někdy se ti ďábel nalíčí  
na tvářnost lidskou, jindy opičí,  
a jindy se ti změní v anděla.  
Docela lehko se to udělá;  
i bídný kejklíř klame k nevíře,  
a věř mi, že jsem lepší kejklíře!“

„Nač,“ ptal se biřic, „různé podoby?  
Což jediná vám nestačila by?“

„Tu berem si,“ děl ďas, „v níž jsme si jisti  
nejspíše cílem v honbě za kořistí!“

„A co vás žene?“ biřic začíná.

„Ó, pane drábe, mnohá příčina!“  
ďas pravil mu, „buď všemu času přáno!  
Den krátký je a minulo už ráno,  
a nic jsem dosud neulovil. Rád  
bych pokusil se něco vyzískat,  
a ne ti líčil všechny naše taje.  
Tvá hlava, brachu, příliš ubohá je,  
že nepochopíš moje objasnění!  
Jestli chceš znát však důvod toho dření,  
slyš: někdy Bohu za nástroj jsme dáni  
a provádíme jeho rozkázání,  
když se mu chce, nad jeho stvořeními  
v podobách různých, s cíli rozličnými.  
Bez něho pranic nemůžem a domů  
zas pošle nás, když tak se zlíbilo mu.  
Někdy jen v těle máme kořist svoji  
a duši máme nechat na pokoji,  
jak svědčí Job, jenž strádal trýzní těla.  
A někdo zase propadne nám zcela,  
to jako myslím tělem svým i duší.  
Někdy, když můžem, naše muka kruší  
zas jenom duši, ji štve v nepokoje,  
a tělo ne. A dobře má, když svoje  
si odbude v tom našem zkoušení,  
blaženost věčná pak ji odmění,  
ač nemíříme nikdy k její spáse,  
leč svést ji chceme tak, jak jenom dá se.  
Někdy je služba u lidí nám dána;  
u toho světce třeba, u Dunstana,  
či u apoštolů já sám jsem sloužil.“

„A ještě něco,“ dále biřic toužil.  
„To nová těla děláte si zas  
vždy z nové látky?“

                                     „Ne!“ řek na to ďas.  
„Někdy jsme přelud, jindy zase kouzly  
jsme v mrtvá těla pro své cíle vklouzli  
a moudrá slova umíme pak říci  
jak Samuel k Endorské kouzelnici,  
ač mnozí tvrdí, že to nebyl on.  
Já k bohosloví nemám valný sklon;  
něco ti ale řeknu beze žertu,  
ty ještě poznáš pravou tvářnost čertů;  
už brzy přijdeš, brachu, do těch míst,  
kde bez otázek vším si budeš jist,  
kde zkušenost tak lehne na tvá bedra,  
že budeš moci čísti ex cathedra[\[13\]](../Text/canterburske_povidky_034.html#_ftn13)  
líp nežli Virgil, dokud básníval,  
a líp než Dante. Teď však jeďme dál!  
Pojedu s tebou, chci ti zůstat blíž  
až do té chvíle, kdy mě opustíš.“

„Nikdy!“ řek biřic. „Však mě tady znají  
co výběrčího v celém našem kraji!  
Děj se co děj, ty moje slovo máš,  
a třebaže jsi ďábel Satanáš,  
my dva si spolu věrnost přísahali,  
a já, můj brachu, budu v slově stálý.  
Řekli jsme přece, že se jako bratři  
budeme dělit o vše, jak se patří.  
Vem si svůj díl, když lidé ti co dají,  
já zase svůj a budem žít jak v ráji!  
A jestli jeden vymačká z nich více,  
poctivě s druhem musí rozdělit se.“

„Mé slovo na to, správně!“ ďas mu prál  
a s těmi slovy jeli zase dál.

A když už byli nedaleko města,  
kam biřicova mířila dnes cesta,  
viděli sena vrchovatou fůru  
a vozka ji chtěl vytáhnouti vzhůru  
z hlubiny bahna, vztekle přitom křiče  
a užívaje velmi zhusta biče:  
„Hý! Hat! Pár funtů neumoří vás!  
Hý, Hnědko! Ryzko! Aby vás vzal ďas!  
Už od malička, jako hříbata,  
byli jste jenom starost proklatá!  
Čert vem to všechno, seno, vůz i koně!“

Půhončí myslel, tohle že je pro ně,  
a pokradmu se k ďáblu nakláněje,  
tajně mu šeptal: „Slyšíš, co se děje?  
Ta příležitost! Nespouštěj ho z očí  
a poslouchej, co řek ten vzteklý kočí!  
Tak po tom hrábni, dává ti přec dar,  
seno i vůz a k tomu koní pár!“

„Kdepak!“ řek ďas, „Bůh ví, že tohle přání  
nemyslí vážně, věř mi, ani zdání!  
Běž se ho zeptat, když mi nevěříš,  
anebo počkej, hnedka uvidíš!“

Po zadku vozka koně bičem švih,  
až sklonili se ve svých postraňcích.  
„Hý!“ křik, „Pán Ježíš vám teď požehnej  
a všem svým tvorům, kteří chválí jej!  
Tak vidíš, stará, to byl nápor síly!  
Pánbůh tě chraň a chraň tě svatý Jiljí!  
Bůh zaplať, sláva, už mám fůru z bláta!“

„Vidíš,“ řek ďas, „co byla pravda svatá?  
Můj milý brachu, tady vidíš, jak  
se mluví tak a myslí naopak!  
Nu, vydejme se na obchůzku dál,  
tenhleten vůz nám pranic nepřidal!“

A když už byli skoro u brány,  
zašeptal ďáblu biřic prohnaný:  
„Brachu, tu bydlí stará ochechule,  
co radši pojde, než by ze své vůle  
pustila grošík. A já, povídám ti,  
chci grošů dvanáct, ať se třeba zfantí;  
na úřad jinak hned ji pohnal bych!  
Bůh sice ví, že nemá žádný hřích,  
vem si však příklad, jak se v tomhle kraji,  
když to tu neznáš, groše vydělají!“

A zabušil hned na vdovina vrata:  
„Pojď, vylez na vzduch, můro jedovatá!  
Máš tam snad frátra? Čekáš, až se schová?“

„Kdo, probůh, klepe?“ ozvala se vdova.  
„Pánbůh vás pozdrav, copak páni chtějí?“

„Mám lejstříčko,“ řek na otázku její,  
„hleď, zítra ať jsi u arciděkana,  
a jestli ne, tak budeš v klatbu dána;  
soud se tě zeptá na údaje bližší!“

„Ne!“ vzkřikla vdova. „Pomoc, při Ježíši!  
Ó králi králů, to jsou nemožnosti!  
Jsem nemocná a mám tak staré kosti!  
Takovou dálku, to bych ušla stíží,  
to bude smrt má, tak mě píchá v kříži!  
Nemohla bych to, pane biřic, vědí,  
snad odložit a sloužit odpovědí  
po zástupci svém — z toho, zač mě viní?“

„Hm,“ řekl biřic, „uvidím! To činí  
dvanácte grošů; pak buď na pokoji!  
Nezískám z toho moc pro kapsu svoji,  
to pán můj shrábne, nikoli já sám.  
Pojď ven a dělej, honem, pospíchám,  
dej dvanáct grošů, nemám čas už!“

                                                                    „Já  
dát dvanáct grošů! Panno Maria,  
hříchu mě chraň! To bude po mně veta!  
I za poklady celičkého světa  
bych nevěděla, kam jít pro krejcary!  
Jsem, víte, člověk chudobný a starý.  
Ó smilujte se nad bídnou!“

                                                  „Ne! Ďas  
ať vezme si mě zcela na pospas,  
jestli tě pustím, ať jsi ruina!“

„Ach, Pánbůh ví, že já jsem nevinná!“

„Při svaté Anně, plať! Vždyť to mě nutí,  
že tvoji novou pánev seberu ti  
za starý dluh před nějakými časy,  
když paroháče z muže dělala jsi!  
Tvou pokutu jsem tenkrát platil sám!“

„Lžeš!“ křikla. „Na svou spásu přísahám,  
mě ani vdanou nikdo nevolal,  
co živa jsem, před ten váš tribunál!  
A teprve ne kvůli nevěře!  
Ďas černý rohatý ať sebéře  
tě do pekel i s tou mou pánvicí!“

A když ji zřel tak před ním klečící  
se zaklínat, tu promluvil k ní čert:  
„Nu, milá matko, není to jen žert?  
Nejsou to jenom slova prchlivá?“

„Čert vem ho,“ řekla, „ještě zaživa,  
i s pánví mou, když bude bez pokání!“

„To, stará můro, nepřijde mi ani,“  
řekl ten biřic, „abych litoval,  
i kdybych hadřík poslední ti vzal,  
i kdybych vzal ti díru z komínu!“

A na tohle řek ďábel: „Brachu, nu,  
nic ve zlém, tělo tvé, jak právě řekla,  
i s pánví mé je; poznáš taje pekla  
ještě dnes se mnou, to ti více poví  
než kterýkoli doktor bohosloví!“

A s těmi slovy duch zlý chopil se ho  
a tam i s tělem odnes duši jeho,  
kde dědičně dlí všichni biřici.  
A Bůh své tvory k dobru vodící,  
jenž lidstvo stvořil k svému obrazu,  
z půhončích sejmi hříchu nákazu!

A vyprávěl bych ještě, páni moji,  
kdyby mě biřic nechal na pokoji,  
dle Krista, Pavla nebo Jana knih  
a podle našich mistrů ostatních  
o mukách, až bys trnul, i když slovy  
je žádný jazyk nikdy nevypoví,  
byť na tisíc let věnoval bys tomu,  
ty všechny hrůzy pekelného domu.

Leč vyhněme se prokletému místu  
a buďme bdělí, modleme se Kristu,  
aby nás Satan nemoh pokoušeti!  
Slyšte a řeč mou mějte na paměti!  
Lev číhá napořád, jak jenom lze mu,  
by do záhuby pomoh nevinnému.  
Nechť proti ďáblu ctnost vám srdce zdobí,  
ať nestrhne vás v pouta, do poroby!  
Nic nezmůže však proti vaší víře,  
v níž budete mít Krista za rytíře.  
A proste jej, by půhončí měl čas  
káti se z hříchů, než ho vezme ďas!
