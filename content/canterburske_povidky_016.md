---
title: Povídka kněze jeptišek
subtitle: ''
contentType: prose
---

<section>

> „Dost!“ vykřik rytíř. „Dost těch historek!  
> Už stačí, pane, to, co jste tu řek,  
> až přespříliš; i menší smutek stačí  
> většinu z nás, jak myslím, dojmout k pláči!  
> Mně aspoň vždycky velmi líto přijde  
> slyšet, jak velcí, dříve šťastní lidé  
> žalostně končí, když je stihne pád.  
> A naopak, vždy poslechnu si rád,  
> jak lidé dříve chudobní a malí  
> se vyšvihli a šťastnými se stali  
> a zůstali pak stále boháči.  
> To potěší, to je mi jinačí!  
> V takovém bychom měli mluvit tónu!“

> „Ba,“ řekl hostinský, „při velkém zvonu  
> na svatém Pavlu, to je pořád ‚mrak‘  
> a ‚Fortuna se skryje‘ nebo jak,  
> co do nás hučí mnich, a ‚tragédie‘!  
> Proboha, říkám, nač nám potřebný je  
> ten pláč a nářek, až nám srdce puká  
> nad tím, co bylo? Jsou to věru muka  
> poslouchat pořád žalostný váš děj.  
> Dost, pane mnichu! Bůh vám požehnej!  
> Řeč vaše nás už všechny znudila;  
> nedal bych za ni ani motýla,  
> není v tom žádná legrace a vtip.  
> Prosím vás, pane mnichu, spusťte líp,  
> náš done Petře! Při nebeském králi,  
> co za nás umřel, kdyby necinkaly  
> ty rolničky, co na uzdě vám visí  
> a z ospalosti jedině mě křísí,  
> byl bych už dávno usnul a snad spad  
> ze sedla dolů do nejhlubších blat,  
> a pak by bylo škoda vašich slov;  
> vždyť, jak vám řekne každý filosof,  
> člověk, když nikdo sluchu neskýtá mu,  
> nadarmo pouze mlátí prázdnou slámu!  
> A já, jak víte, musím pronést soud  
> nad tím, co tady máme vyslechnout.  
> Lovecký příběh dejte k lepšímu!“

> „Ne,“ řekl mnich, „chuť nemám do šprýmu.  
> Ať mluví jiný! Já už svoje řek!“

> Tu hostinský náš kněze jeptišek  
> oslovil směle, zcela nenuceně:  
> „Jen blíže, kněže, blíže, pane Jene,  
> a potěšte nás trochu, můj ty světe!  
> A netrapte se, i když harcujete  
> na hnusné herce, samá kost a kůže!  
> Nedbejte o to, jen když chodit může,  
> a ve svém srdci mějte stále smích!“

> „Ba, hostinský,“ řek on, „vždyť byl by hřích,  
> kdybych se nesmál, Pánbůh při mně stůj!“  
> A bez meškání začal příběh svůj,  
> a hle, jak spustil, když byl požádán,  
> ten milý kněz, ten dobrý náš pan Jan.

> Chudobná vdova, v letech pokročilá,  
> jedenkrát v malém, těsném domku žila,  
> jenž v údolí stál, takhle k lesu blíže.  
> Ta vdova, k níž má historka se víže,  
> když pochovala svého manžela,  
> s pokorou prostou žíti uměla;  
> mělať jen skrovný stateček a příjmy.  
> Tak prací svou s dcerami dvěma svými  
> se živila a tím, co Pánbůh dal jí.  
> Tři krávy s ovcí Mickou v chlévě stály  
> a pak nic víc než tré velikých sviní.  
> Kouř začadil jí všechny kouty v síni  
> a v jizbičce, kde jídávala skromně.  
> A sotvakdy se mluvilo v tom domě  
> o lahůdkách či o pikantní jíše;  
> dietu měla podle té své chýše.  
> Tak z přesycení nepozbyla zdraví;  
> lék její celý byla skromnost stravy  
> a práce dost a spokojenost všudy.  
> Dna pro tanec jí nezchromila údy  
> a mrtvice jí hlavu nezkrušila;  
> nepila vína, červená ni bílá.  
> Stůl opatřený měla, kolik třeba,  
> vždy černobíle: mléko, černý chleba,  
> slanina někdy, tu pár vajec zbude,  
> a tak si žila ve své chýši chudé.

> Dvůr měla plotem z planěk obehnaný  
> s příkopem suchým ještě z vnější strany.  
> A tam byl kohout, který v kokrhání —  
> Kokrháč zval se — nesnes přirovnání.  
> Svým břeskným hlasem vynik nad varhany,  
> když v kostele jsou při mši rozehrány,  
> a přesnější byl v pění na kurníku  
> než orloj opatství na ciferníku;  
> vždyť v celém okolí znal od nátury,  
> jak slunce stoupá a zas klesá shůry,  
> a když svých patnáct stupňů prošlo v kruhu,  
> vždy zapěl líp než každý z jeho druhů.  
> A hřebínek měl rudší nad korál  
> a zubatý tak jako bašty val.  
> Zobák měl černý jako gagát s lesky  
> a nohy s prsty azurové hezky;  
> bělejší květu lilie měl drápy  
> a peří jeho zářné zlato skrápí.

> Ten čacký kohout poroučel a vlád  
> slepicím sedmi, s nimiž moh si hrát,  
> jež byly jeho milenky a sestry,  
> barvami stejné, jako on byl pestrý,  
> z nichž Pertelota, slečna vzácné krásy,  
> na krčku zářná pírka nosila si.  
> Rozumná byla, družná, mravů dbalá  
> a vlídná též, a tak si počínala  
> již od těch dob, co týden byla stará,  
> že Kokrháči každou žilkou háral  
> cit lásky k ní a do morku svých kostí  
> k ní připoután byl, k té své blaženosti.  
> Byla to rozkoš zaslechnout je pěti,  
> když začínalo slunko vycházeti,  
> souzvukem libým: „Láska má dlí v dáli!“  
> Neb tenkrát měli, jak mi povídali,  
> zvířata s ptáky schopnost k rozmlouvání.

> A tak se stalo jednou za svítání,  
> když Kokrháč, prostřed svých družek řadu,  
> doma si seděl v síni na svém hřadu  
> vedle té krásky, jíž byl zaslíben,  
> že se mu náhle z hrdla vydral sten  
> jako sten muže ve snu trápeného.  
> Tu Pertelota, slyšíc chropot jeho,  
> zděšena děla: „Moje srdce zlaté,  
> co se vám stalo, že tak naříkáte?  
> Jste mi to spáč, fuj, zastyďte se za to!“

> A on jí pravil v odpovědi na to:  
> „Prosím vás, za zlé nemějte mi, madam,  
> právě jsem snil, že do neštěstí padám,  
> až se mi ještě strachy srdce třese!  
> Kéž Bůh,“ děl dál, „nade mnou smiluje se  
> a uchrání mě trápení a bolu!  
> Sem tam jsem chodil nahoru a dolů  
> po našem dvoře, když jsem spatřil zvíře  
> tak jako psa, jenž rovnou na mne míře  
> zmordovat chtěl mě, chtěl mé zadávení.  
> Barvu měl žlutou, trochu do červeni,  
> leč ocasu a uší černé špice  
> v ostatní srsti daly rozlišit se.  
> V nevelké hlavě oči planuly mu;  
> teď ještě z toho všecek hrůzou hynu.  
> To jistě proto zasténal jsem ze sna.“

> „Strašpytle! Hanba, jaká hanba děsná!“  
> dí Pertelota. „Bůh ví, dal jste v sázku  
> a ztratil jste mé srdce a mou lásku!  
> Zbabělce nikdy nemohu mít v lásce;  
> neb dojista, my všechny chceme vdát se,  
> byť třeba mnohé tohle popřely,  
> za chrabré, moudré, štědré manžely,  
> chcem spolehlivé, nechcem větroplachů  
> či skrblíků či mužů plných strachu  
> či chvastounů, slyš v nebesích mě, Pane!  
> Jak jste jen mohl mně, své milované,  
> říct nestoudně, že zlekat vás co může?  
> Máte vzhled jenom, ne však srdce muže!  
> A takhle že vás poplašit moh sen?  
> Vždyť Pánbůh ví, že sny jsou k smíchu jen  
> a rodí se jen z nadbytečné stravy  
> či z plynatosti, či když mnoho šťávy  
> se v nepoměru v těle shromáždilo.  
> A tak i to, co vám se dneska snilo,  
> zajisté mělo za příčinu vzniku  
> nadbytek rudé šťávy ve žlučníku,  
> jež působí, že lidé ve snu sní  
> o šípech rudých nebo o výhni,  
> či cítí hrůzu z hryzající tlamy  
> a vidí šelmy nebo souboj samý.  
> A naopak zas černá šťáva řídí  
> naše sny tak, že nechá ze sna lidi  
> křičeti strachem z medvěda či býka,  
> či z černých ďáblů hrůza z toho vzniká.  
> A je tu ještě mnoho jiných šťáv,  
> jež mučí spícího, když není zdráv,  
> leč radši ani nevzpomínat na to.

> Neřekl onen starý moudrý Cato,  
> že sny nad námi nemají mít vládu?  
> Teď, pane,“ děla, „až slétneme z hřadu,  
> hned použijte, probůh, projímadla!  
> Raděj bych, věru, do záhuby padla,  
> než nedala vám radu beze lži,  
> jak zbavit se těch šťáv, jak náleží,  
> černých i rudých. A já k urychlení,  
> třebaže tady apatykář není,  
> najdu vám sama bylinky, jež spraví  
> a navrátí vám otřesené zdraví!  
> Na našem dvoře vynajdu jen ty,  
> jež přirozeně vás už přinutí  
> zdola se honem vyprázdnit i z výše.  
> To na paměti mějte, pro Ježíše!  
> Vždyť cholericky zarudlý jste v líci;  
> stoupání slunce musíte se stříci,  
> by nestihlo vás v plném šťávy varu;  
> a kdyby, vsadím všechno do krejcaru,  
> že zimnice vás stihne čtvrtodenní  
> či horečka, jež nese zahubení.  
> Před projímadlem musíte však dát si  
> vytrávit v celé sekci zažívací  
> lýkovcem, hořcem nebo bezinkami  
> či zemědýmem, ten je na to známý,  
> zběhovcem z dvorku nebo mochyní  
> či pryskyřníkem; asi tak dva dni  
> zobejte, jezte, jak co tady roste,  
> a při svém otci, hlavu výše noste!  
> Nedbejte snů! Toť vše, víc na tom není!“

> „Díky vám, madam, za to poučení!  
> Leč co se týká toho Catona,  
> jenž slaven je, že toho tolik zná,  
> a který radí ze snů nemít strach,  
> Bůh ví, lze nalézt čtení ve skriptách  
> od mnoha mužů větších nežli Cato  
> svou autoritou, krk bych vsadil na to,  
> jež zkušenosti poučily tak,  
> že vykládají právě naopak,  
> že opravdu lze mnoho zjistit v snách  
> jak o radostech, tak i trampotách,  
> jež postihují všechny živé tvory.  
> Věru, že o tom netřeba vést spory,  
> skutečnost o tom svědčí nepokrytě.

> V autoru jednom, velké autoritě,  
> čteme, že na pouť soudruzi dva kdysi  
> v docela dobré shodě vyjeli si  
> a náhoda je v město provodila,  
> kde lidu byla taková už síla,  
> že bylo plno v každé noclehárně.  
> I pouhou chatrč hledali tam marně,  
> kde by si spolu našli lože dvoje.  
> Musili tudíž, tak vše nutilo je,  
> přespati zvlášť a na noc odloučit se.  
> I dal se každý do své hostěnice,  
> najít si lože, jaké vypátrají.  
> Jeden z nich našel útočiště v stáji  
> hluboko v dvoře, kde byl tažný skot;  
> druhý však získal nocleh dosti vhod,  
> jak náhoda mu přála nebo štěstí,  
> či co to je, co lidi může vésti.

> A tu se tomu muži zdálo v spaní,  
> daleko bylo ještě do svítání,  
> že jeho soudruh volá na něj tklivě  
> těmito slovy: ‚Ach, ve volském chlívě  
> na loži zabit budu této noci!  
> Než zemřu, bratře, pojď mi ku pomoci  
> a pospěš, než se stane věc ta děsná!‘

> Ten muž se sice vytrh strachem ze sna,  
> leč docela se potom probudiv,  
> zas na bok leh a zhluboka si zív,  
> mysle, že je to pouhý přelud snad.  
> Tak se mu zdálo ve snu podvakrát;  
> a potřetí druh volal naléhavě:  
> ‚Můj příteli, teď byl jsem zabit právě.  
> Hleď, jak mé rány plné krve zejí!  
> Vstaň ráno z lože, jak lze nejčasněji,  
> a u západní,‘ pravil, ‚městské brány  
> uzříš vůz hnojem k vrchu narovnaný,  
> a já v té fůře mrtev budu skryt;  
> dej bez váhání vůz ten zastavit!  
> Příčinou vraždy bylo moje zlato.‘  
> Jak zabit byl, mu vylíčil hned nato,  
> v tváři jsa bled a výraz maje tklivý.  
> A věřte mi, ten sen byl opravdivý!  
> Onen muž totiž brzy za úsvitu  
> vydal se k svého tovaryše bytu,  
> a když tam přišel, do té volské stáje,  
> hned druha sháněl, všech se vyptávaje.  
> A hospodář v tom stavení mu děl:  
> ‚Váš soudruh, pane? Ten už odešel!  
> Vydal se z města hned při rozednění.‘  
> Tu toho muže jalo podezření,  
> neb noční sen mu náhle bleskl v hlavě.  
> A nemeškaje, spěchal odtud právě  
> k západní bráně města. A tam — o jé! —  
> našel ten vůz a na něm fůru hnoje  
> a všechno vypadalo akorát,  
> jak mu to popsal mrtvý kamarád.  
> Tu směle počal volat ruce mstící  
> na hnusné vrahy, volal po justici.  
> ‚Můj druh byl v noci zavražděn! V tu fůru  
> ho uložili mrtva, bradou vzhůru!  
> Na ty zde volám,‘ křičel, ‚o nápravu,  
> kdo mají v městě úřady a správu!  
> Ach běda, druh můj zavražděn tu leží!‘

> Podotknout k tomu více lze už stěží.  
> Lidé se sběhli, zvrhli hromadu  
> a zabitého našli v nákladu,  
> muže, jenž ještě nedávno byl živý.  
> Pravdivý Bože, Bože spravedlivý,  
> na světlo vždycky přivedeš hřích vraždy!  
> Vražda chce ven, toť zříti lze den každý!  
> Tak hnusná, strašná vražda Bohu bývá,  
> kterýž je moudrost nejvýš spravedlivá,  
> že, třebas na čas v tajemství se skryje,  
> nakonec přece on vždy odhalí je.  
> Vražda chce ven, to závěrem chci říci.  
> Pak toho vozku městští úředníci  
> chytili hned — a k útrpnému právu!  
> I hospodáři napravili hlavu,  
> až přiznali se ti dva hanebníci  
> a za trest byli dáni šibenici.

> Snů jest se báti, teď už buďte jisti!  
> A v téže knize, věru, dál lze čísti  
> hned v textu její příští kapitoly  
> (jestli vám lžu, ať mor mě hnedka skolí!),  
> jak přátelé dva jednou zatoužili  
> na moře vyplout s dalekými cíli,  
> leč pro větry, jež nepříznivě vály,  
> v osadě jedné dlouho prodlévali,  
> jež nad přístavem blízkým zdvíhala se.  
> Jednoho dne však v podvečerním čase  
> vítr se stočil, takže vál teď skvěle.  
> S radostí velkou vklouzli do postele,  
> chtějíce vyplout časně za úsvitu.  
> Jednomu z nich však div se přihodí tu!  
> Jak totiž ležel, zdál se mu v tom spaní  
> podivný sen — jen krátce do svítání.  
> Snil ve spánku, že kdosi u postele  
> mu káže, aby setrval tam déle:  
> ‚Dnes vypluješ-li, hrozí nebezpečí,  
> že utopíš se, žádné další řeči!  
> Tu vzbudil se, řek druhu o svém zdání  
> a prosil jej o malé posečkání,  
> že ještě den by v městě zůstat měli.  
> Ten druh, co ležel vedle na posteli,  
> se rozesmál a řekl pohrdavě:  
> ‚Pro sen se strachy nepomatu v hlavě  
> a necouvnu od svého předsevzetí;  
> necením za mák to, co zdálo se ti!  
> Sny jsou jen pára, která vyprchává;  
> lidem se denně o opicích zdává  
> či o sovách, vše jako ve fantase,  
> o tom, co nikdy nikde neudá se.  
> Když chceš však přesto mařit vzácné chvíle  
> a zůstávat tu takhle zarputile,  
> je mi to líto; sám si zůstaň tady!‘  
> A dav mu sbohem, za svými šel spády.  
> Leč sotva cesty ujel polovinu,  
> neznámo, co v tom asi mělo vinu,  
> najednou puklo trhlinou dno lodní  
> a koráb klesl pod hladinu vodní  
> v dohledu lodí, které kolem byly,  
> plujíce s nimi právě v téže chvíli.

> Tak slyšte, moje krásná Perteloto,  
> příklady dávné, které říkám proto,  
> že nikdo nemá svrchu hledět na sny.  
> Říkám vám pravdu, důkaz je to jasný,  
> že člověk často snů se báti má.  
> Tak v životě čtu světce Kenelma,  
> jemuž byl otcem ušlechtilý král,  
> z Mercie Kenulf, sen jak se mu zdál,  
> krátce než došlo k jeho zavraždění,  
> že vlastní vraždu spatřil ve vidění.  
> Chůva sen přesně vyložila; rady  
> mu dala, aby vystříhal se zrady,  
> jak jenom může. On však stěží maje  
> sedm let věku, nepoznal snů taje  
> a nedbal o ně, tak měl srdce svato.  
> Věru, že dal bych košili svou za to,  
> abyste četla tohle vyprávění,  
> má Perteloto! Stopy lži v tom není,  
> když Macrobius, který popsal vizi,  
> již Scipio prý v Africe měl kdysi,  
> pravil, že ze snů poznat mohou lidé  
> událost, která potom vskutku přijde.

> Abyste, prosím, další důkaz měla,  
> v zákoně Starém čtěte Daniela,  
> zda ten si myslil, že sen nicotný je!  
> Co o Josefu říká historie?  
> Že sny nás často (neřku napořád)  
> varují před tím, co se pak má stát.  
> Hle, faraóna, krále egyptského,  
> a pekaře a šenkovního jeho,  
> jak věštba ze snu přesně zastihla je!  
> Kdo zajímá se o daleké kraje,  
> zví zvláštní věci, jež se lidem zdály.  
> Zdaž třeba Krésu, lydskému kdys králi,  
> se nesnilo, že na stromě si sedí,  
> což oběšení bylo předpovědí?  
> Či Andromaše, Hektorově paní,  
> ten den, kdy Hektor v boji padl zbraní,  
> se taky zdálo, právě předtím v noci,  
> že usmrtí jí chotě jeho soci,  
> jestli ten den se zlákat dá tou řeží;  
> i prosila ho, ať se boje střeží.  
> Leč nadarmo ta varování byla;  
> šel, a byl vkrátku zabit od Achilla.

> Leč nevyčerpám všechnu tuhle látku —  
> už bude den — to z času nedostatku.  
> Na závěr dím jen: Tenhle sen můj věstí  
> mi dojista, že přijdu do neštěstí!  
> A ještě něco mohu k tomu říci:  
> Stran projímadel že jsem nevěřící,  
> jsoutě to jedy, dobře známo je mi,  
> nic rád je nemám, zhrdám jimi všemi!

> Však veselme se, nechme naříkání,  
> má Perteloto! Boží požehnání  
> mi velmi přálo v jednom ohledu:  
> když vaši krásu zřím, já z pohledu  
> na šarlat kolem vašich očiček  
> hned zapomínám, proč jsem se tak lek;  
> vždyť, jako bylo už _in principio_[\[9\]](./resources/undefined)_,  
> mulier est hominis confusio_[\[10\]](./resources/undefined).  
> (Má latina má smysl ten, má paní,  
> že žena mužovo je požehnání!)  
> Když v noci cítím útlounký váš bok,  
> i když nemohu myslet na obskok,  
> jeť, běda, příliš uzounký náš hřad,  
> jsem rozohněn a tolik vás mám rád,  
> že pro sny všechny mám jen pohrdání!“

> A s těmi slovy, neboť čas byl ranní,  
> slét dolů z hřadu a ty slípky s ním  
> a svolávat je začal kdákáním,  
> neb na dvoře zřel zrní ležet v prachu.  
> Byl královský a zcela beze strachu.  
> A před polednem pocuchal svou paní,  
> dvacetkrát aspoň vyskočil si na ni.  
> Koukal jak lev, až sálal z něho děs,  
> a semo tamo po prstech se nes,  
> neráčil ani našlápnouti zplna,  
> a zakvokal, když povšiml si zrna,  
> a všechny ženy přivolával blíže.  
> Tak hrdého jak nějaké to kníže  
> teď Kokrháče nechám, ať se pase,  
> a pak se vrátím k vyprávění zase.

> Když měsíc březen, v kterém vznikla země,  
> ve kterém Pánbůh stvořil lidské plémě,  
> byl u konce a s koncem měsíce  
> dva dny když ještě prošly navíce,  
> Kokrháč, pyšný jako majestát,  
> všech sedm žen svých vůkol maje stát,  
> zved k slunci zrak, jež v jasu převelikém  
> proběhlo právě v zvěrokruhu Býkem  
> o něco víc než stupňů dvacet jedna.  
> Tu poznal bez vědy, jen k slunci vzhlédna,  
> že nastal čas, a dal se v kokrhání.  
> „Slunce,“ děl, „prošlo po nebeské báni  
> přes jednadvacet stupňů na své dráze.  
> Má Perteloto, jak je s vámi blaze!  
> Slyšte, jak ptáčci radostně si pějí,  
> hle, kytičky jak svěže vyrážejí,  
> v srdci mám vpravdě radost jen a blaho!“

> Příhoda smutná vtom však postihla ho,  
> neb radost nikdy nemá konce jiné.  
> Pozemská radost, Bůh ví, rychle mine,  
> a kdyby znali kazatelé psát,  
> v kronikách by si mohli postýskat,  
> jak nápadně a často se to stává.  
> Teď, kdo je moudrý, ať jen pozor dává,  
> má povídka mu stejně pravdu poví  
> jako ta kniha o Lancelotovi,  
> již mají ženy v úctě převelice.  
> Teď k příběhu však chtěl bych navrátit se.

> Pálený lišák, který dva tři roky  
> žil v lesíku a myslil na úskoky,  
> zchytralým plánem řídě svoje spády,  
> vloupal se oné noci do ohrady,  
> kde švarný Kokrháč a jeho lásky  
> chodili spolu vždycky na procházky,  
> a v zelenině uschoval se tiše,  
> dokavad slunce nevystouplo výše,  
> čekaje čas, kdy Kokrháče srazí,  
> jak zákeřníci činí to a vrazi.  
> Ó falešný a podlý vražedníku!  
> Ó v skrytu číhající úkladníku!  
> Ty Jidáši, ty Ganelone nový,  
> ty zrádce, rovný Řeku Sinonovi,  
> který byl strůjcem žalné zkázy Tróje!  
> Ó Kokrháči, jitro proklato je,  
> kdy na dvůr z hřadu slét jsi! Ty tvé sny  
> daly ti správně pokyn výstražný,  
> že v onen den ti nebezpečí hrozí!  
> Než, jak říkají učencové mnozí,  
> to, co Bůh předvídal, se vždycky stane.  
> Viz o tom knihy od mudrců psané,  
> že mnoho pří už zažily s tím školy,  
> že mnohokrát v tom došlo na rozkoly,  
> až statisíce rozešly se v hněvu.  
> Já nerozeznám od zrna však plevu  
> tak jako svatý doktor Augustinus  
> či Boëthius nebo Bradwarinus;  
> nevím, zda svaté boží předvídání  
> do jistých činů zcela nutně vhání  
> (tím _nutně_ míním: _jinak nemohu-li_),  
> či zda mám dánu svobodnou snad vůli,  
> abych sám rozhod, jestli ne, či ano,  
> třeba to bylo Bohem předvídáno,  
> či zda mě jeho předvídání nutí  
> jen v oněch věcech, jež jsou bez vyhnutí.  
> To vysoká je pro mne scholastika,  
> má povídka jen kohouta se týká,  
> jenž dal si ženou poradit, ó hoře!,  
> aby se zjitra procházel v tom dvoře  
> i přes ten sen, jak vyprávěl jsem tady.  
> Ba, často jsou nám zhoubné ženské rady;  
> už první rada ženy nešťastná je  
> a pro ni Adam vykázán byl z ráje,  
> kde se mu pěkně, pohodlně žilo.  
> Někoho však by třeba pohoršilo,  
> o ženské rady že chci otírat se,  
> tak tedy dost už; já jen do legrace!  
> O těchto věcech čtěte autory,  
> tam najdete o ženách hovory!  
> Tohle ne já, to kohout opět vece;  
> o ženách špatně nesmýšlím já přece.

> Na slunci v písku Pertelota milá  
> se sestrami se pěkně popelila  
> a Kokrháč, ten vznosný manžel její,  
> než mořská panna zpíval veseleji  
> (neb _Fysiologus_ o pannách v moři  
> tvrdí, že pěkné, jasné tóny tvoří).  
> A když se jeho zraky upřely  
> za motýlem, jenž vletěl do zelí,  
> lišáka viděl, jak tam skrčen číhá.  
> Tu v hrdle zpěv mu zdrhla velká tíha  
> a poplašen jen „Kokodák!“ si křik  
> jak poděšený k smrti nešťastník,  
> neb žádný tvor by nezdržel se déle,  
> když úhlavního vidí nepřítele,  
> byť v minulosti nespatřil jej dřív.

> Náš Kokrháč, teď na něj popatřiv,  
> by býval prchal, ale lišák vstane  
> a „Kampak račte,“ říká, „vzácný pane?  
> Vždyť jsem váš přítel! Co vás na mně děsí?  
> To bych byl horší nežli v pekle běsi,  
> kdybych vám podlost provedl! Vždyť tady  
> nestojím, abych střehl vaše spády;  
> věřte, mám jenom jedno přání vroucí,  
> váš zpěv abych tu mohl poslechnout si,  
> neboť váš hlas tak jasně stoupá vzhůru,  
> jak andělé když pějí v nebes kůru,  
> a více citu vkládáte v ty škály  
> než Boëthius, jenž byl zpěvu znalý.  
> Už váš pan otec (Bůh rač ráj mu dáti!)  
> a dobrotivá vaše paní máti  
> návštěvou svou mě tolik potěšili,  
> že já bych, pane, chtěl zas k vám být milý.  
> Leč když už mluvím o zpěvu, chci říci  
> (oslep mě, lžu-li, ruka trestající):  
> jen vy se vyrovnáte panu otci!  
> Jak ten vám zpíval na odchodu noci!  
> Ze srdce jistě nechal znít tu krásu,  
> a aby dodal síly svému hlasu,  
> zamhouřil vždycky oči od námahy,  
> tak břeskně zpíval, tolik jevil snahy;  
> na špičky stoup si vždy ze samé touhy  
> a napjal krk, až tenký byl a dlouhý.  
> A jak byl přitom také obezřelý!  
> Kohouta nad něj sotva někde měli,  
> ať ve zpěvu anebo ve vědění!  
> V knize _Pan Burnel, osel_ čet jsem čtení  
> o kohoutu a farářovu synu,  
> jenž ve svém mládí spáchal klukovinu  
> a zranil kohouta; a za ten zločin  
> ho připravil ten kohout o obročí.  
> Leč ani on se jistě nevyrovnal  
> moudrosti otce vašeho, jenž zrovna  
> jako by býval mazán mastmi všemi!  
> Teď ale, pane, prosím, zapějte mi  
> jako váš otec, ať smím poslechnout si!“

> Kokrháč nato počal křídly tlouci  
> a nerozeznal v jeho řeči klamu,  
> neboť tak silně zalichotila mu.  
> Ach, při dvorech jak mnoho máte, páni,  
> těch pochlebníků, mistrů v krasolhaní,  
> k nimž náklonnost vás jímá převeliká,  
> větší než k tomu, kdo vám pravdu říká!  
> Čtěte, co píše kniha _Kazatel_,  
> a lichotných se střezte nepřátel!

> Náš Kokrháč si stoup na prstů špičky,  
> natáhl krk a s přivřenými víčky  
> jak mohl silně dal se v kokrhání.  
> Ferina lišák skočil bez meškání,  
> a v hrdle stisknuv Kokrháči dech,  
> odnášel si ho k lesu na zádech;  
> tam už ho nikdo honit nebude.

> Ó nezvratný a krutý Osude!  
> Proč Kokrháč jen sletěl z hřadu, běda!  
> Proč jeho žena nikdy na sny nedá!  
> A v pátek přišlo neštěstí to vše!  
> Ó Venuše, ty paní rozkoše,  
> proč Kokrháče, svého služebníka,  
> jenž vždy se činil, co se tebe týká,  
> z choutky, ne aby rod rost kohoutí,  
> v den svůj jsi nechala tak hynouti!?

> Galfrede, mistře formy dokonalé,  
> jenž Richarda Lví srdce, toho krále,  
> když sklál ho šíp, tak opěval jsi v pláči,  
> proč nemám slov tvých? Můj um nepostačí,  
> abych jak ty též tomu pátku lál.  
> (Neb vpravdě, v pátek zabit byl tvůj král.)  
> Pak dokázal bych mistrovský kus pláče  
> nad hrůznou mukou svého Kokrháče!

> Tak nezalkaly ženy bez úkoje  
> ani při zkáze vypleněné Tróje,  
> ani když hrozný Pyrrhus ve výpadu  
> Priama krále za šedou chyt bradu  
> a mečem sklál ho, jak dí _Aeneida_,  
> jako když na ty slípky trhla bída  
> a zřely, jaká pána stihla slota.  
> Ječela hlavně madam Pertelota,  
> více než kdysi Hasdrubala žena,  
> když o manžela byla připravena,  
> kterážto z žalu v zuřivosti boje,  
> když Kartáginu sžehly římské voje,  
> šla dobrovolně, srdce zocelené,  
> a vrhla se tam rovnou do plamene.  
> Ubohé slípky, nářek váš tak hřímal,  
> jako když druhdy při požáru Říma  
> vdov zarmoucených zakvílely sbory,  
> když Nero pobít dal své senátory,  
> kteřížto byli pro nic povražděni!  
> Teď se však vrátím k svému vyprávění.

> Ta prostá vdova a dvě dcery její,  
> když slyšely, jak slípky vyvádějí,  
> hned na zápraží domku vyrazily,  
> a vidouce, jak lišák k lesu pílí  
> a na zádech jim kohouta pryč nese,  
> spustily: „Pomoc! Lidi, ustrňte se!  
> Ach, lišák!“ Za ním hnaly v běhu čackém  
> a jiní také, s holí nebo klackem,  
> Garland i Talbot, pes náš běžel prudce,  
> a Málka také, kužel držíc v ruce,  
> běžela kráva, tele, vepři s nimi,  
> vše poplašeno těmi štěky psími  
> a křikem lidí, utíkali v spěchu,  
> pádili, sotva popadali dechu  
> a ječeli, jak smečka ďáblů vyje;  
> káchaly kachny, jako vraždil by je,  
> nad stromy husy strachy vyletěly  
> a z úlu houfem rojily se včely.  
> Tak hrozný hluk šel, Bože, s touto melou,  
> že ani Jack Straw se svou chasou celou  
> tak pronikavě nekřičeli sami,  
> když pobít chtěli v Londýně ty Flámy,  
> jak lidé zde pro loupež lišákovu.  
> Vytáhli trubky ze dřeva i z kovu,  
> z rohu a z kosti, duli ze vší síly,  
> houkali, řvali, hrozně rámusili,  
> až zdálo se, že konec světa přijde!

> Teď poslouchejte, všichni dobří lidé,  
> hleďte, jak náhle Osud zvrátí směle  
> naděj a pýchu zlého nepřítele!  
> Náš Kokrháč na lišákově hřbetě  
> přes všechnu hrůzu osmělil se k větě:  
> „Já kdybych, pane, na vašem byl místě,  
> pomoz mi Bůh, já řekl bych jim jistě:  
> ‚Kliďte se zpátky, chásko nafoukaná,  
> morová aby postihla vás rána!  
> Když už jsem nyní jednou nohou v lese,  
> přes ten váš rámus kohout nevymkne se,  
> budete vidět, zda ho nesežeru!‘“

> „To udělám,“ řek lišák, „na mou věru!“  
> A jak to říkal, v nestřežené chvíli  
> z tlamy se vyškub kohoutek náš milý  
> a na strom ihned vylét k výšinám.  
> Když lišák zřel, že kohout je ten tam,  
> „Ach,“ pravil, „drahý pane Kokrháči,  
> já nad svým kouskem ošklivým sám pláči,  
> takhle vám nahnat zbytečného děsu,  
> když chytnu vás a ze dvora vás nesu!  
> Ne však, můj pane, se zámyslem zlým;  
> pojďte jen dolů, vše vám vysvětlím!  
> Bůh ví, jen pravdu chci vám pověděti!“

> „To tak!“ děl kohout. „Ať jsme oba kleti,  
> a zvláště já, když ještě jedenkráte  
> tvá lichotka mě obelstí a zmate!  
> Už nenaletím nikdy na slovíčka,  
> abych ti zpíval, mhouře při tom víčka!  
> Toho, kdo mhouří zbujně zrak a nedbá,  
> když měl by koukat, boží stihniž kletba!“

> Lišák řek: „Radši na toho ať padne,  
> kdo natolik se ani neovládne,  
> že když má býti potichu, tak žvaní!“

> Hle, jak se vede lehkovážným, páni,  
> a nedbalým, kdož opijí se slovy!  
> Vy, kdož ten příběh máte za bláhový,  
> za bajku o lišce a o slepici,  
> můžete z něho naučení vzít si,  
> neb Pavel dí: „Co písmem zachováno,  
> je lidem jenom k poučení psáno.  
> Vyber si zrno, plev se netkni ani!“

> Ty, dobrý Bože, je-li to tvé přání,  
> jak Kristus dí, v nás zapal dobra plamen  
> a veď nás všechny k věčné spáse! Amen.

> Hostinský děl: „Ó, kněže, vy jste brach!  
> Bůh požehnej, co máte v kalhotách!  
> Tohle byl kousek o tom Kokrháči!  
> Věru, že laikem měl byste být radši,  
> vy byste doved skákat na slepice!  
> Kdybyste to, co kryjí nohavice,  
> i v srdci měl, pak by vám nestačilo,  
> sedmkrát sedm kdyby slepic bylo!  
> Hle, jak ten páter statný, svalnatý je,  
> jaký to hrudník a jaká to šíje!  
> Jak očima si jiskří sokolíma  
> a tvářičky jak rudé bez šminky má,  
> z Portugal barvy nemá zapotřebí!  
> Žehnej vám za tu historku Bůh v nebi!“

> A vesele pak dalšího si všim,  
> jak vám to tady ihned vypovím.

</section>
