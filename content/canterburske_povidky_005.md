---
title: Prolog
subtitle: ''
---

> Když duben vniká v šumných přeprškách  
> až do kořání pod březnový prach  
> a vlahou lázní v každém vláknu vznítí  
> plodivou sílu, z které pučí kvítí,  
> a když i Zefýr v lesíku a v stráni  
> líbezným dechem k růstu popohání  
> výhonky něžné a když jaré slunce  
> na dráze Skopcem dorazilo k půlce,  
> když drobné ptáčky příroda tak vzbouří,  
> že ani v spánku oka nezamhouří  
> a na své šalmaje si vyhrávají,  
> zatouží lidé po dalekém kraji  
> a dálném břehu; každý světa kout  
> má svého svatého a má svou pouť.  
> A v Anglii se táhnou všemi směry  
> z každého hrabství k městu Canterbury,  
> za mučedníkem blahoslaveným,  
> jenž v nemoci a strázni pomoh jim.

> I já tou dobou přijel do Southwarku  
> a „U kabátce“ dlel jsem na herberku,  
> hotov pln zbožných myšlenek se hnout  
> a vyrazit na canterburskou pouť,  
> když takhle večer stanul v hostěnici  
> houf dvacet devět osob čítající,  
> jež svedl osud v pestré směsici  
> a kteří byli všichni poutníci  
> a Canterbury bylo cílem všech.  
> Dost bylo stájí, světnic na nocleh,  
> a tak jsme měli všechno pohodlí.  
> A brzy jsme se spolu dohodli,  
> když slunce kleslo k odpočinku tiše,  
> že za svého mě vezmou tovaryše,  
> a sjednali jsme si, že za svítání,  
> jak vylíčím vám, začne putování.  
> Nicméně teď, kdy místo mám i čas,  
> než k vyprávění navrátím se zas,  
> mi připadá, že rozumu jsem práv,  
> když popíšu vám, jaký měl kdo stav  
> z těch poutníků a jací se mi zdáli,  
> A čím kdo byl dle společenské škály,  
> a také to, jak byli oblečeni.  
> A rytíř přijde jako zahájení.

> Byl RYTÍŘ tam, muž statečný, jenž rost  
> a horoval jen pro rytířskou ctnost  
> od oněch dob, kdy prvně máchl zbraní  
> pro pravdu, volnost, čest a službu paní.  
> Lennímu pánu chrabře vedl války  
> a při tom poznal svět a jeho dálky,  
> bylť v křesťanstvu i mezi pohany  
> a všude ctěn byl, rytíř bez hany.  
> Byl v Alexandrii při jejím pádu  
> a ze všech členů křižáckého řádu  
> on první v Prusku zahajoval sněmy.  
> Bojoval v Litvě, sjezdil ruskou zemi  
> a viděl víc než křesťanští kdy páni.  
> Byl v Granadě při jejím obléhání,  
> byl v Algesiru, jezdil v Belmarii,  
> byl u Layí a také v Satalii,  
> když padly v plen. A také v Středomoří  
> meč jeho často slavně zahovořil.  
> V patnácti bitvách naši víru hájil  
> a v Tramissenu jednou při turnaji  
> ve šraňcích zabil tři své nepřátele.  
> Náš rytíř rovněž počínal si směle,  
> když jednou vyjel s Palatie pánem  
> do země Turků vyhrát nad pohanem,  
> a vždycky ze všech největší měl slávu.  
> Ač chrabrý srdcem, měl též moudrou hlavu  
> a jako panna jemně vždy se nes.  
> Hrubého slova nikdy neprones,  
> byl vlídný k lidem, kdokoli ať byli;  
> byl pravý rytíř, člověk ušlechtilý.  
> Leč o výstroji jeho nechci lhát:  
> měl dobré koně, ne však skvělý šat —  
> z barchetu kabát, kterýžto byl pln —  
> když svlékl pancíř — zrezavělých skvrn;  
> vždyť rovnou z válek, musím podotknout,  
> si vyjel s námi na tu naši pouť.

> Mladičký dvorní PANOŠ, jeho syn,  
> bujarý mladý milovník jel s ním.  
> Tak dvacet let mu bylo, abych řek,  
> a kadeře měl jako z natáček.  
> Postavou nebyl velký ani malý,  
> leč napodiv měl obratnost a svaly.  
> Jezdíval někdy s vojsky, co se bijí  
> ve Flandřích, v Artois i v Pikardii,  
> a ač byl mlád, vždy vynik při utkání,  
> doufaje získat náklonnost své paní.  
> Tak zdobily jej vyšívané trety,  
> že byl jak louka s barevnými květy.  
> Celý den zpíval, hrál si na šalmaj  
> a byl tak půvabný jak měsíc máj.  
> V kazajce krátké s dlouhým rukávem  
> pěkně se držel na komoni svém.  
> Znal, jak se k písním slova skládají,  
> psal, maloval i bil se v turnaji.  
> Tak plnila mu srdce láska žhavá,  
> že nespal, ani kolik slavík spává.  
> Choval se dvorně, úslužně a skromně  
> a svému otci předkrajoval krmě.

> Jen jednoho měl rytíř ZBROJNOŠE,  
> tak jak byl zvyklý, a to bylo vše.  
> Ten šat měl s kápí zelenou a v svazku  
> měl paví šípy v toulci na opasku,  
> břitké a lesklé; bedlivě dbal na ně  
> a ovládal jak lučištník své zbraně;  
> šíp sotvakdy mu peřím dolů kles  
> a mocný luk si vždycky v ruce nes.  
> Byl ostříhán a osmahlé měl líce  
> a lesní řemeslo znal převelice.  
> Zápěstník pestrý nosil na ochranu,  
> meč s puklířem mu tížil jednu stranu,  
> na druhém boku měl pak lesklou dýku  
> v pobité pochvě, břitkou jako píku.  
> Na hrudi Kryštof plál mu v stříbrojasu  
> a lesní roh měl na zeleném pásu;  
> lesníkem zdál se býti očividně.

> Pak s úsměvem, jenž cudně hřál a vlídně,  
> též jeptiška tam byla, ABATYŠE,  
> jež zapřisáhla by se nanejvýše  
> tak svatým Jiljím. Paní Eglantýna  
> se nazývala. K chvále nebes týna  
> nosovým tónem libě znala pěti  
> i po francouzsku hbitě rozprávěti,  
> jak v Stratfordu-at-Bow to učívají;  
> řeč Paříže, ta cizí zůstala jí.  
> Tak byla znalá všeho stolování,  
> že kousek od úst neuklouz jí ani;  
> prst nesmáčela v jíše přespříliš  
> a sousto nesla pěkně ke rtům blíž,  
> a ani drobet hruď jí neztřísnil;  
> způsobný mrav byl její hlavní cíl.  
> Ret horní tak si utírala čistě,  
> že v poháru, když pila, na tom místě  
> mastnoty skvrnka nikdy neulpěla;  
> a k pečeni se půvabně vždy měla.  
> Byla to zkrátka velmi milá paní  
> a společenské měla vychování.  
> Pochytit chtěla snažně dvorské mravy,  
> by její tón byl ve všem všudy pravý,  
> chtěla být z těch, kdo úctu probouzejí.  
> A vzpomínám-li na svědomí její,  
> tak láskyplné bylo, útlocitné,  
> že plakávala, vidouc, jak se chytne  
> myš do pasti, jak zhyne či se zraní.  
> Dávala psíčkům, jichžto byla paní,  
> pečeni, mléko nebo koláče,  
> a když psík zdech, jí bylo do pláče,  
> ba i když někdo prutem švih jej prudce.  
> Vtělená byla lítost, něžné srdce.  
> Rouška jí padla do půvabných řas,  
> nos měla rovný, v očích šedý jas,  
> pusinka svěží hezky se jí rděla  
> a vynikala mocnou šířkou čela —  
> na dobrou píď — vždyť abych pravdu řek,  
> nebyla vzrůstem žádný zákrsek.  
> Plášť pěkný nosila, jak jsem si všim,  
> a růženec jí přilnul k zápěstím;  
> byl z korálků se zelenými zrnky  
> a zlatou sponkou, na níž do korunky  
> vyryto bylo nejdřív velké „A“  
> a potom Amor vincit omnia[\[1\]](../Text/canterburske_povidky_034.html#_ftn1).  
> S ní byla ještě jedna KLÁŠTERNICE  
> a její KAPLAN, kněz to, do třetice.

> Pak honbymilovný byl statný MNICH.  
> Byl dohližitel statků klášterních,  
> chlapský byl muž a pro opatství zralý.  
> Ve stájích jeho drahé koně stáli,  
> a bylo slyšet, na koni jak v jízdě  
> otěže jeho zněly větru hvizdem,  
> tak jasně, hlasně, jako kaple zvon,  
> v tom klášteře, kde pánem svým byl on.  
> Řád mauretánský, Benediktův řád,  
> se zastarale přísný mohl zdát,  
> tož mnich náš jednal po novém, dal vale  
> všemu, co bylo v módě zastaralé.  
> A nedal by ni ostříhanou ovci  
> za text, jenž dí, že náruživí lovci  
> ztrácejí svatost, v světském rozruchu  
> že mnich je to, co ryba na suchu  
> (mnich mimo lůno kláštera, chci říci),  
> ba nestál mu ten text ni za ústřici.  
> A já bych řekl, že byl plně v právu.  
> Proč měl by studovat a mást si hlavu,  
> v klášteře ležet v prachu foliantů,  
> či dřít se rukama, být prací štván tu,  
> jak Augustin chce? Kohopak to spasí?  
> Ať Augustin svou dřinu ponechá si!  
> A tak si jezdil, čile měl se k světu  
> a chrty rychlé měl jak ptáky v letu.  
> Trysk miloval a honbu na zajíce;  
> v tom nešetřil a o nic nedbal více.  
> Z té nejjemnější veveřiny lem  
> měl na rukávcích, jakou znala zem,  
> a kapuci, tu pod bradou měl spjatou  
> jehlicí zvláštně pracovanou, zlatou,  
> jež v závěru se v uzel lásky spletla.  
> Hlavu měl lysou, lesklou jako ze skla,  
> a olejnatý lesk měl ve tvářích.  
> Byl vypasen a statný vláčel břich.  
> A vypoulené oči v obličeji  
> žhnuly jak pece, když se ohněm rdějí.  
> Ty jemné boty! Skvělý oř! Co dělat,  
> byl doopravdy nádherný to prelát!  
> Jak usoužený duch on nebyl bled,  
> mělť tučnou labuť nejradš na oběd.  
> A koně měl jak rudou jahodu.

> Pak žebravý byl FRÁTER v průvodu,  
> jenž bujaře a vesele si ved.  
> Ze všech čtyř řádů nikdo nedoved  
> překonat jeho výřečnost a sloh.  
> Děvčatům mladým často dopomoh  
> sám pod čepec a přispěl na útraty.  
> Sloup řehole své na slovo byl vzatý.  
> Byl oblíben a důvěrně byl známý  
> po celém kraji všude se zemany  
> a všechny v městě ctihodné znal paní,  
> neb větší plnomoc měl k zpovídání  
> než jejich farář, jak sám tvrdil rád;  
> licenci k tomu dalť mu jeho řád.  
> Vždy líbezně si vyslech zpověď jejich  
> a laskavý byl i pak v rozhřešeních.  
> Pokání mírné dával u oveček,  
> od kterých doufal v tučný výděleček;  
> neb každý dárek řádu chudých bratří  
> dotvrdí zpověď, že je jaksepatří.  
> Sám říkával, že kdo má uznání,  
> dokázal předem řádné pokání.  
> Jsou totiž lidé, že ač hřích je mrzí,  
> z tvrdého srdce nevynutí slzí;  
> tu místo lkání, místo modlení,  
> chudobný fráter stříbro ocení.  
> Vždy špendlíky a noži naplněnu  
> měl kapuci pro každou sličnou ženu.  
> Hlas libozvučný též měl dozajista,  
> v básnění dobyl prvého vždy místa  
> a zpívat znal i zahrát melodii.  
> Jak lilii měl úbělovou šíji  
> a zároveň i zápasnické svaly.  
> Byl v každém městě v krčmách obeznalý  
> a o sklepnice z šenkoven dbal taky —  
> víc nežli o choré a o žebráky.  
> Cožpak se hodí pro muže tak ctného,  
> už se zřetelem k důstojenství jeho,  
> znát malomocné bědné chuďasy?  
> Není to slušné, a co získá si,  
> kdo o pakáž dbá? To se staral spíš  
> o boháče, co měli plnou spíž.  
> Kde kynul zisk, tam zdvořilý byl,  
> tam byl poníženě hotov ke službám.  
> Tak čilý nebyl nikdo jak náš fráter,  
> v žebrání předčil vůbec celý klášter.  
> Za revír svůj si platil zvláštní pacht  
> a běda, kdyby jiný mu tam pách!  
> Ať třeba v hadrech byla chudá vdova,  
> tak slaďounce a mile kroutil slova,  
> že před odchodem přece dostal grešli;  
> tak z almužen se pěkné příjmy sešly.  
> Když v ráži byl, tu dováděl jak štěně,  
> v dny smírčí však zas pomoh rozváženě;  
> to žebravý už nebyl ubožák  
> s odřenou kuklou jako chudý žák,  
> leč jak sám papež, pán jak přeslovutný,  
> vklouz do dvojité zvonovité kutny,  
> která mu padla jako ulitá.  
> Kapinku šišlal, starý ješita,  
> aby mu slova zněla obzvlášť sladce.  
> A po zpěvu, když na harfu jal hrát se,  
> tak blýskalo mu v tváři očí dvé,  
> jak jiskří hvězdy v noci mrazivé.  
> A jmenoval se fráter Hubertus.

> Pak KUPEC jel; měl v šatu pestrý vkus,  
> v sedle se nes a vous měl do vidlice;  
> flanderský bobří klobouk stínil líce  
> a na botách měl elegantní přezky.  
> Slavnostně často vykládal, jak hezky  
> mu obchod jde, a nejraděj by střeh  
> od Middleburghu do Orwellu břeh  
> v zájmu svých plaveb. Uměl vydělat  
> při směně peněz, ani o nápad  
> nemíval nouzi; všechno šlo mu k duhu  
> a nikdo neznal výši jeho dluhů;  
> tak důstojné měl vždycky chování  
> v obchodech svých i při půjčování.  
> Byl celkem počestný, buď podotčeno,  
> než po pravdě, už nevím jeho jméno.

> Z Oxfordu STUDENT jel pak s námi dál,  
> jenž logiku už dlouho studoval.  
> Kůň jeho vyzáblý byl jako kolík.  
> Sám nebyl tlustý též — snad právě tolik.  
> Zapadlé, vážné oči se mu tměly  
> a svrchní pláštík měl už ošumělý;  
> v prebendě nemělť dosud podporu  
> a světácký dost nebyl ke dvoru.  
> Měl raděj v hlavách lože dvacet knih  
> ve vazbách černých nebo červených,  
> a v knihách slova Aristotelova  
> než psaltýř, housle, drahá roucha nová.  
> Byť bádal však i v alchymistů vědě,  
> se zlatem v měšci byl na tom vždy bledě.  
> Všechno, co získal půjčkou od přátel,  
> na učení a knihy obracel,  
> a na ten účel za každičkou minci  
> v modlitbách díky vzdával dobrodinci,  
> vždyť o studium největší měl péči.  
> Nevedl nikdy nadbytečných řečí;  
> byl důstojný a stručný v každé větě  
> a moudrým smyslem mířil k jedné metě —  
> své bližní vedl ke ctnostnému žití;  
> rád poučil i dal se poučiti.

> Pak JURISTA jel, chytrý, opatrný,  
> jenž často býval, muž ten bez poskvrny,  
> na poradách u katedrálních vrat.  
> Byl rozšafný, či moh tak připadat,  
> vždyť zdálo se, že moudře hovoří.  
> Též býval soudcem důležitých pří,  
> mělť zmocňovací patent od krále.  
> Znalecký věhlas příjmy nemalé  
> mu vynášel a obleků měl kupu.  
> A nikdo nebyl nad něj při nákupu —  
> nemusel dbáti, kdo mu zboží nabíd,  
> a tak se nikdy nenechával lapit.  
> Byl věru zaměstnán, a nijak málo,  
> a přec měl práce míň, než jak se zdálo.  
> Rozsudek v každé při znal nazpaměť,  
> co od Viléma krále zběh se let.  
> Listinu doved napsat tak, že kdyby  
> ses jak chtěl pídil, nenašel bys chyby;  
> a statuty znal všechny doslova.  
> V žíhaném šatě vyjel z domova,  
> s hedvábným pasem drobně pobitým.  
> Tím jeho vzhledu dosti jsem si všim.

> A potom STATKÁŘ SVOBODNÍK byl tady.  
> Jak chudobka měl bílé vousy brady,  
> tvář krevnatou a barvy karmínu.  
> Chléb k snídani si smáčel ve vínu  
> a zvyk si vůbec žíti rozkoším;  
> byl věru pravý Epikurův syn,  
> jsa přesvědčen, že dokonalé štěstí  
> je v požitku, jímž dal se vždycky vésti.  
> Měl velký dům, zval hosty ze všech stran  
> jak učiněný svatý Julián.  
> Měl vždycky pivo výborné i chléb,  
> a zvláště plný míval vinný sklep.  
> Nebýval doma nikdy bez pečeně  
> a ryb či masa neměl o nic méně  
> než v pohádce, kde sněží jídla mísy,  
> a lahůdek, co jen kdo pomyslí si.  
> A s tím, jak v roce období se mění,  
> on střídal krmě pro své vyražení.  
> Koroptve tučné měl vždy v kurníku  
> a mnoho štik a cejnů v rybníku.  
> A jeho kuchař odpykal vždy plačky,  
> dost koření když nedal do omáčky.  
> A v jeho síni, jak je dlouhý den,  
> stůl prostřený stál k jídlu připraven.  
> Šlechtický čestný titul příslušel mu,  
> neb hrabství často zastupoval v sněmu.  
> V pase mu visel měšec s krátkou zbraní,  
> byl z hedvábí jak bílé mléko ranní.  
> Šerifem býval, přehližečem účtů —  
> podleník zřídka takovou měl úctu.

> Pak přišel TESAŘ, BARVÍŘ, KLOBOUČNÍK  
> a s nimi TKADLEC, rovněž ČALOUNÍK.  
> Oděni byli v stejnokroje shodné  
> za bratrstvo své, velmi úctyhodné;  
> v těch nových krojích mohli dělat pány,  
> a také dýky měli okovány  
> ne mosazí, leč stříbrem, umně, těžce,  
> a stejně tak i opasky a měšce.  
> Zdáli se všichni dobří měštěníni;  
> každý moh sedět v čele v radní síni;  
> a rozumem se každý hodil zcela,  
> aby byl zvolen aspoň za konšela,  
> vždyť měli pěkné majetky a příjmy.  
> A manželky by v tomhle byly s nimi —  
> a kdyby ne — to důvod byl by k vádám.  
> Což je to špatné, dát si říkat madam  
> a do kostela kráčet po rynečku  
> a dát si jako královna nést vlečku?

> S nimi byl KUCHAŘ, jenž měl v povinnosti  
> kuřata vařit s tučným morkem kostí  
> a kořením jim dodat chuť a říz.  
> Sám londýnského piva rád si líz.  
> Vařiti uměl, roštit, smažit, péci,  
> recepty paštik znal i jiných věcí.  
> Leč mrzelo mě velmi pomyšlení,  
> že rakovinný vřed má na holeni,  
> neb jeho kapoun na modro byl skvělý.

> Pak LODNÍKA jsme od západu měli,  
> až z Dartmouthu, jak se mi doneslo.  
> Jel na najatém koni, jak to šlo.  
> Plášť vlněný mu plandal u kolenou  
> a šňůru s dýkou nosil navlečenou  
> okolo krku a pak v podpaží.  
> Byl snědý, tak jak slunce opraží,  
> a byl to chlapík a měl dobrý grunt.  
> Při plavbě často chodil na burgund,  
> když zákazník si v jeho lodi zchrup.  
> Svědomí neměl věru ani chlup —  
> když serval se a když byl ve výhodě,  
> bez řečí svěřil svého soka vodě.  
> V umění však, jak příliv vypočísti,  
> proud určiti a nebezpečí příští,  
> přístav i čas, byl mistr lodivodů,  
> co z Kartageny k Hullu brázdí vodu.  
> Byl odvážný a nebyl bez nápadů;  
> už mnoho bouří zcuchalo mu bradu.  
> A přístavy znal na pobřeží steré  
> od Gotlandu až k mysu Finisterre,  
> a každý španělský i britský záliv.  
> A jeho loď, tu Magdaléna zvali.

> Pak tam byl také DOKTOR MEDICÍNY.  
> Na světě sotva uměl by kdo jiný  
> líp o felčarství rozhovory vést —  
> a vyznal se i v koloběhu hvězd.  
> Věnoval chorým často mnoho péče,  
> tou přirozenou magií je léče,  
> a uměl vybrat šťastně ascendenty  
> a horoskopy pro své pacienty.  
> A nemoc nikdy nespletla ho žádná,  
> ať z horka, sucha, vlhka nebo chladna,  
> vždy určil šťávu, z které mohla růst.  
> Byl dokonalý vpravdě praktikus.  
> Když churavosti přišel na příčinu,  
> hned k ulehčení napsal medicínu,  
> neb v punktu drog a lektvarů měl styky  
> už zavedené s pány lékárníky —  
> vzájemnost jejich, tučným ziskem spjatá,  
> nebyla právě nejmladšího data.  
> Znal Aeskulapa všechna skripta svatá  
> i Deiskorida a Hippokrata.  
> Co psali Rhazis, Rufus, Hali, Galen,  
> Bernard a Gilbert, s vším byl obeznámen,  
> i Serapion, rovněž Avicen  
> a Konstantin a stejně Damascén.  
> Holdoval jenom velmi střídmé stravě,  
> neb zbytečností nemiloval právě,  
> leč výživnost a stravitelnost v jídle.  
> A zřídka čítal stránky svaté bible.  
> Šat v barvě nachu měl a blankytu  
> a hedváb navespod a dykytu,  
> leč neutrácel nijak nevázaně;  
> schránil, co získal při morové ráně.  
> Miloval zlato nade vše, neb znal,  
> jak znamenitý je to kordiál.

> Pak DOBRÁ ŽENA z BATHU s námi šla;  
> žel bohu byla trochu nahluchlá.  
> Dovedná byla věru soukenice,  
> s Yprami, s Gentem mohla poměřit se.  
> Z farnosti celé žádná, na mou věru,  
> nesměla před ní sáhnout pro ofěru,  
> a když se stalo, zuřila tak lítě,  
> že naráz bylo veta po charitě.  
> Přejemných šátků měla velký výběr;  
> chci přísahat, že plných deset liber  
> jich na hlavě vždy měla na neděli.  
> Punčochy její šarlatem se skvěly  
> napjaty těsně, boty z jemné kůže  
> a zánovní; tvář smělá, jako růže.  
> Po celý život žila spořádaně,  
> pět mužů pojala před tváří Páně,  
> když nemluvím o jejích pletkách v mládí,  
> leč tam mě příběh právě nezavádí.  
> Ve Svatou zem ji třikrát vedla pouť  
> a překročila mnohý cizí proud,  
> Řím znala, Boulogne, kolínský též chrám,  
> i ve Španělích Jakub byl jí znám.  
> Dost zkušeností měla ze svých poutí,  
> neb byla chlípná, jest mi podotknouti.  
> Klusala na svém oři polehoučku  
> a měla pěkně upravenou roušku,  
> na hlavě klobouk jak štít přeširoký,  
> plášť chránil v jízdě její mocné boky,  
> a blýskala si břity od ostruh.  
> Dovedla smát se, každý byl jí druh.  
> Na lásku znala každý lík a trik,  
> vždy k tomu měla odedávna cvik.

> Pak dobrý muž jel, oddaný své víře,  
> VENKOVSKÝ FARÁŘ, chudý na halíře,  
> leč svatou myslí, činy bohat dosti;  
> též klerik byl to, plný učenosti.  
> Sám slovům Kristovým chtěl věnovat se,  
> oddaně učil farníků svých stádce,  
> byl laskav, pilný, plný boží bázně  
> a trpělivě, mírně snášel strázně,  
> což prokázáno bylo častokráte.  
> Hnusil si klnout lidem pro desátek,  
> ba, pomáhal spíš, křesťansky se řídě,  
> všem farníkům, co živořili v bídě,  
> sám ze svého a z ofěry své k tomu,  
> vždyť zcela málo k žití stačilo mu.  
> Měl farnost velkou, roztroušené domy,  
> však bez ohledu na liják a hromy  
> dokázal dojít pěšky, o holi  
> až do odlehlých samot v okolí,  
> když uslyšel, že někdo nějak strádá.  
> Tak vzácným pastýřem byl svého stáda.  
> „Jdi příkladem, a potom teprv kaž,“  
> ta slova Písma ctil jak otčenáš  
> a podobenství přidával vždy nato:  
> „Co s železem, když rezaví i zlato?  
> Když hřeší ten, v nějž věřit máme,  
> kněz, jakýpak div, že laika sžírá rez?  
> Jaká to hanba, jestliže se zjistí,  
> že pastýř špinav je a ovce čisty!  
> Kněz příklad měl by dávati svou duší  
> a čistotou, jak stádci žít se sluší.“  
> Obročí neměl nikdy pronajato,  
> své ovečky on nikdy nestrh v bláto;  
> on v Londýn nezběh, aby v katedrále  
> tam za peníze zpíval mrtvým k chvále,  
> či na útraty bratrstva tam žil,  
> leč doma zůstal, aby ubránil  
> své ovce před vlky a od úhon;  
> bylť pastýřem, ne námezdníkem on.  
> Ač svatý byl a ctnostný, nebyl pyšný,  
> když kát se k němu přišel někdo hříšný;  
> nejednal krutě, povýšeně s lidmi,  
> leč byl vždy ke všem laskavý a vlídný.  
> Hříšníky měly přivést k blaženosti,  
> jak usiloval, příklady a ctnosti.  
> Leč jestliže si někdo stavěl hlavu,  
> ať nízkého či vysokého stavu,  
> udělit doved ostré vyplísnění.  
> Lepšího kněze, myslím, jinde není.  
> Po cti a slávě nepídil se marně  
> a nestavěl se klamně mravokárně,  
> leč slova Kristova a učedníků,  
> jež kázával, sám plnil do puntíku.

> A s ním jel bratr ROLNÍK, dobrý muž,  
> jenž mnohou fůru mrvy rozvez už  
> a pilně se měl k dílu, na mou víru,  
> a dobrý křesťan byl a přítel míru.  
> Největší lásku k Bohu měl a žil s ní  
> po všechny dny, ať ve štěstí či v tísni,  
> a jako sebe rád měl svoje bližní.  
> Pomáhal chudým při orbě i při žni,  
> kdykoli mohl, komukoli, vždy,  
> za pánbůh zaplať jen a beze mzdy.  
> Desátky platil vždycky řádně, hladce,  
> jak z majetku, tak ze své vlastní práce.  
> Jel v kazajce na hřbetě kobyly.

> Pak šafář S MLYNÁŘEM k nám patřili,  
> PŮHONČÍ církve, SPRÁVCE KOLEJNÍ,  
> a ODPUSTKÁŘ a já pak poslední.

> MLYNÁŘ byl chlapík velké mohutnosti,  
> siláckých svalů a též pevných kostí;  
> při zápasech mu byla přiznána  
> vždy první cena, vyhrál berana.  
> Byl nízkoplecí, sporý, plný suků;  
> vyvrátil dveře, když na ně vztáh ruku,  
> či rozrazit je doved hlavou v trysku.  
> Svou rudou bradou připomínal lišku,  
> jak lopata byl široký ten chvost.  
> A bradavice zdobila mu nos;  
> zarudlé chlupy tak mu rostly z ní  
> jak staré svini z uší štětiny.  
> Měl černé, hodně otevřené nozdry,  
> po boku puklíř a s ním čepel ostrý.  
> Ústa měl velká jako vnitřek pece  
> a dobře mluvil; žel, že nedoved se  
> obhroublých žertů nikdy odříci.  
> Vše třikrát účtoval, krad pšenici,  
> a přec, jak říká se, měl palec zlatý.  
> Jel v modré kápi, k ní měl bílé šaty.  
> Hrál na dudy, měch uměl nafouknout,  
> a s tím jsme taky počali svou pouť.

> Pak KOLEJNÍ byl SPRÁVCE, muž to milý,  
> od něhož by se kupci přiučili.  
> Znal trhy potravin jak nikdo druhý,  
> a ať už platil nebo dělal dluhy,  
> vždy tak si doved nákup zařídit,  
> že vyzískal a nikdy nebyl bit.  
> Hle, není-li to pěkná milost boží,  
> když v prostý rozum tolik vtipu vloží,  
> že čelit kupě studovaných sved —  
> vždyť v koleji měl mistrů přes třicet,  
> co znali práva do hloubky i šíře.  
> A jistě tucet měl jich na kvartýře,  
> co dovedli by spravovati jmění  
> každého lorda tak, že bez honění  
> by na svých statcích mohl život vésti,  
> nebýti blázen, bez dluhů a ve cti,  
> ba naspořit si, co jen se mu zmane;  
> ti mistři mohli v nouzi nečekané  
> celému hrabství dobrou radu dát;  
> a ten náš správce přece všem jim krad.

> ŠAFÁŘ byl mužík útlý, cholerický.  
> Vous hlaďounce měl oholený vždycky,  
> vlasy kol uší v kruhu zastřižené  
> a jako kněz byl lysý od temene.  
> Nohy měl dlouhé, tenké jak pár nitek,  
> nebylo na nich věru vidět lýtek.  
> Dovedl vytřít v sýpce, ve spíži  
> zrak každému, kdo účty přehlíží.  
> Z deště či sucha nikdo nedoved by  
> líp poznat výnos obilí a setby.  
> A šafář ten měl v rukou plnou správu  
> pánova skotu, mlékaření, bravu,  
> drůbeže, koní, klíčů od zásob.  
> Dle smlouvy vedl účty od těch dob,  
> dvacíti let kdy dosáhl pán statků,  
> leč vystříhal se chytře nedoplatků.  
> Na poklasné a čeleď, na pasáky,  
> co znali dobře, jak je bystrozraký,  
> byl přísný tak, že k smrti báli se ho.  
> Na pláni stála pěkná chatrč jeho,  
> na místě krytém korunami stromů.  
> A kupčení líp nežli pánu šlo mu;  
> potají uměl těžit z každé sklizně  
> a z pánovy se přiživoval přízně:  
> hned půjčil mu, hned dal mu z vlastní kapsy,  
> a nejen dík, leč kabát, kuklu shráb si.  
> Dovedl však též sáhnout na nářadí,  
> tesařem dobrým vyučil se v mládí.  
> Šafář ten jel, na statném hřebci sedě,  
> jenž Skot se zval a grošován byl šedě.  
> V modravém plášti vězel po paty  
> a jeho meč byl všecek rezatý.  
> Byl z Norfolku, a řekl bych, že jel  
> z okolí města, jež zvou Bawdeswell.  
> Jak fráter šat si podkasal a zved  
> a v celém houfu jezdil naposled.

> Pak PŮHONČÍ se dále připomíná  
> s ohnivě rudou tváří cherubína  
> a trudovitý, s očky v hloubi hlavy.  
> Byl jako vrabec necudný a žravý,  
> řídkého vousu, brvy — strupy v pleti;  
> svou tváří strašil všechny malé děti,  
> a žádná rtuť ni borax, klejt ni síra,  
> mast žádná čisticí či ta, co sžírá,  
> běloba žádná, ani kámen vinný  
> nemohly zmoci bílé plesniviny  
> a trudy v tváři přivést k pominutí.  
> Jed ošlejch, česnek, cibuli, pil s chutí  
> krvavé víno, co se k hlavě vráží,  
> a řečnil pak a křičel, když byl v ráži.  
> A když se zhlédl hlouběj ve víně,  
> tu hovoříval jenom v latině.  
> Dva nebo tři znal z právních obratů,  
> jež z nějakého pochyt dekretu,  
> vždyť celé dny je slyšel pěkně zblízka.  
> Však dobře víte, že i sojka vříská  
> „hej“ stejně dobře jako papež z Říma.  
> Když chtěl však někdo zkoušet, co v něm dřímá,  
> hned se vší filosofií svou uvíz  
> a křičel jenom: „Quaestio quid juris!“[\[2\]](../Text/canterburske_povidky_034.html#_ftn2)  
> Byl milý chlapík, dobrý kompaňon,  
> půhončí nebyl lepší nežli on.  
> Ba, odpouštíval za pozvání k vínu  
> svým kumpánům i jejich konkubínu,  
> byť rok s ní spali třeba bez přestávky.  
> Leč uměl taky oškubávat kavky.  
> A když si našel partu správných brachů,  
> tu učíval je nepodléhat strachu,  
> byť by je proklel třeba arciděkan:  
> „Nemáš-li duši v měšci, nebuď zlekán,  
> neboť jen v měšci jest ti odpykati,  
> tam arciděkan peklo poznat dá ti!“  
> Já dobře vím však, že to byla lež;  
> když proklet jsi, pak peklu neujdeš,  
> klatba je smrt — jen rozhřešení spasí;  
> ať na prokletí každý pozor dá si!  
> A též měl v rukou — bez veškerých mezí —  
> kontrolu panen v celé diecézi,  
> znal jejich žal i radu k nápravě.  
> Ohromný věnec nosil na hlavě,  
> jenž vývěskou být mohl na pivnici,  
> a v ruce držel koláč štítu zvíci.

> S ním jeho kumpán, ODPUSTKÁŘ, jel dál  
> (bydliště jeho bylo Rouncival),  
> jenž přijel rovnou od kurie v Římě  
> a nahlas pěl si: „Stůj, má lásko, při mně!“  
> Půhončí bas mu k tomu zpíval z hloubi;  
> ni za půl toho hlasu není trouby.  
> Vlas barvy vosku na vochli jak len  
> mu padal s hlavy, pramen přes pramen,  
> a on ten každý hladký pramínek  
> si rozestíral k zdobě ramínek.  
> Ač v řídkých proužcích ležely mu vzadu,  
> přec kápi nenosil, to pro parádu,  
> a složil si ji do jezdecké brašny,  
> neb myslil si, že je to móda zvláštní.  
> Tak na hlavě měl jenom čepici  
> a poulil oči jako zajíci.  
> A na čapce měl přišit obraz Krista;  
> vak na klíně, v němž odpustky už chystal  
> dosavad horké, jak je upek Řím.  
> A tence mluvil hláskem kozlečím.  
> Vous neměl žádný, aniž mohl mít,  
> byl oholen, ač neznal břitvy břit —  
> byl, myslím, zženštilý či kleštěnec.  
> Leč z Berwicku až k Ware, tak znal svou věc,  
> nebylo nad něj nikde odpustkáře.  
> Měl ve svém vaku povlak od polštáře,  
> a to prý měl být závoj naší Paní.  
> I kousek plachty u něho byl k mání,  
> s níž svatý Petr mořem prý se nes,  
> než Ježíš Kristus vzal jej do nebes.  
> Z mosazi kříž měl kameny se skvící  
> a vepřových pár kostí ve sklenici;  
> a když mu skočil na ty relikvie  
> venkovský farář, který chudě žije,  
> tu za den pouhý z něho vysál více,  
> než měl ten farář platu po měsíce;  
> lísal se, lhal a pomocí té frašky  
> si z faráře i z lidí tropil šašky.  
> Aby však o něm obraz věrný vznik —  
> v kostele byl to boží služebník.  
> Dobře čet lekci s legendou, leč um  
> rozvíjel, když pěl ofertorium,  
> vždyť dobře znal, že po zpívání znova  
> si bude moci přibrousiti slova  
> a vydělat; pak nebyl k předstižení  
> v síle a v gustu toho svého pění.

> Tak vylíčil jsem v stručném náryse  
> stav, kroj a počet těch, kdo dali se  
> k té naší družině, a jaké cíle  
> svedly nás v Southwark do hospody milé,  
> jež „U Kabátce“ zve se, blízko „Zvonu“.  
> Teď přišel čas, bych vylíčil vám k tomu  
> svou zkušenost a zkušenost nás všech,  
> kdož zůstali jsme spolu na nocleh;  
> pak cestu naši musím načrtnouti  
> a vše, co zbývá o té naší pouti.  
> Leč předem pěkně prosím, neračte mi  
> mít za hrubost, že nezůstanu němý,  
> že holá pravda do řeči se vmísí,  
> abych vám podal slova všech i rysy,  
> že řeknu po nich slovo všelijaké.  
> Vždyť dobře vím, a vy to víte také,  
> že líčí-li kdo cizí vyprávění,  
> zachytit musí jeho zabarvení  
> v každičkém slově, úkol splnit chce-li,  
> i když sám není hrubý ani smělý;  
> vždyť jinak věci nebo slova křivě  
> by podával a líčil nepravdivě.  
> I kdyby si tím rozhněvat měl bratra,  
> na žádné slovo nesmí hledět spatra.  
> Sám Kristus mluvil volně v svatém Písmu  
> a za hrubost to nelze připočíst mu.  
> A znalcům řekne moudrost Platonova:  
> bratrancem činu mají býti slova.  
> Ať za zlé též mi, prosím, bráno není,  
> že osoby jsem v tomhle vyprávění  
> dle hodností a stavu neuved;  
> můj vtip je skrovný, to se pozná hned.

> Hospodský slavně hnedka u dveří  
> každého vítal, ved nás k večeři  
> a přines jídla mlsné chuti hodná  
> i silné víno, jež jsme pili do dna.  
> Ten hostinský byl chlapík, z něhož stát se  
> v hodovní síni jistě mohl vládce.  
> Byl statný, zraků vypouklých, a líp  
> snad nevypadá měšťan ani v Cheap.  
> Byl zkušený a moudrý, žádný zajíc,  
> a z mužnosti mu nechybělo pranic.  
> A ježto byl též plný veselosti,  
> po jídle začal povyrážet hosty,  
> když každý z nás mu zaplatil svůj řád.  
> A když tak s námi začal žertovat,  
> promluvil takhle: „Na mou duchu, páni,  
> ze srdce buďte všichni přivítáni;  
> vždyť, na mou pravdu, mně se všecko zdá,  
> že letos ještě moje hospoda  
> čest neměla s tak bujnou kumpanií.  
> Vidím, jak s vámi všichni čerti šijí,  
> a já jsem právě přišel na nápad,  
> jak zadarmo vám trochu jundy dát.

> Váš cíl je Canterbury. Ať vás chrání  
> sám Bůh a světec dej vám požehnání!  
> Jistěže cestou k tomu svému cíli  
> budete hledat dobrou kratochvíli,  
> člověk má přece všechno zkažené,  
> když jede němý jako z kamene.  
> A proto, jářku, chci, abyste měli,  
> co potěší vás a co rozveselí.  
> Teď, jestli všichni do jednoho s chutí  
> se podrobíte mému rozhodnutí  
> a chcete-li se na mne spolehnout,  
> až zítra ráno začne vaše pouť,  
> tak, při památce táty nebožtíka,  
> puknete smíchy! Či ať hlavou pykám!  
> Zvedněte ruku, odpovězte ano!“

> Nebylo ani dlouho rokováno,  
> taková věc se dlouho nerozmýšlí,  
> návrhu jeho rádi vstříc jsme vyšli  
> a prosili jsme, ať to tedy řekne.  
> „Nu, panstvo,“ pravil, „slyšte tedy pěkně  
> a bez pošklebků, o to prosím vás,  
> tohle je v jádře celý ten můj špás:  
> Každý z vás bude během cesty, páni,  
> vyprávět, aby zkrátil putování,  
> dvě povídky, a to oběma směry,  
> na cestě tam i zpátky z Canterbury,  
> o příhodách, jež udály se kdysi.  
> A příběh nejlepší kdo vymyslí si,  
> kdo nejlíp splní účel zábavy  
> a nejvíc poučí a pobaví,  
> ten povečeří potom na náklady  
> všech ostatních u toho stolu tady,  
> až z Canterbury pojedete domů.  
> A já svým dílem abych přispěl k tomu,  
> rád na svůj účet vyjedu si s vámi  
> a vést vás budu; cesty jsou mi známy.  
> Kdo se mi vzepře, ten nám zaplatí,  
> co celý houf náš cestou utratí.  
> A jestli souhlasíte s nabídkou mou,  
> bez dalších řečí řekněte to rovnou,  
> a já se časně přihotovím k cestě!“

> My svolili a odpřisáhli ještě  
> a prosili ho s povznesenou myslí,  
> by uvolil se jednati, jak myslí,  
> ať tedy nyní vládcem nad námi je,  
> ať posoudí ty naše historie,  
> ať onu večeři pak uspořádá,  
> ať pro každého platí jeho vláda,  
> a že se ve všem jako jeden muž  
> chcem řídit tím, co vymyslí si už.  
> Pak zasedli jsme opět za stůl k vínku  
> a popili a potom k odpočinku  
> jsme uléhali všichni bez prodlení.

> Hned nazítří, při prvním rozednění,  
> hostinský vstal a zburcoval nás vzhůru,  
> shromáždil nás a začali jsme túru;  
> rychlej než krokem vedla cesta naše  
> až k napajedlu koní „U Tomáše“.  
> Tam hospodský dal stanout svému koni:  
> „Úmluvu znáte; rád bych mluvil o ní,  
> račte mě proto vyslechnouti, páni,  
> shodne-li se vám s večerem zpěv ranní!  
> Kdo začne první, to nám určit zbývá.  
> Jako že rád mám vína lok či piva,  
> ten, kdo by nechtěl přijmout rozsudky mé,  
> zaplatí vše, co cestou utratíme!  
> Nařežme dřívka, a to nejkratší  
> nám vypravěče losem označí.  
> Tož, pane rytíři,“ tak se mu klaní,  
> „táhněte, prosím, podle ujednání!  
> Sem, paní abatyše, prosil bych,  
> sem pane studente, nic na ostych  
> a na studium nedbejte! Nuž, k věci!“

> A abych příběh nenechal se vléci:  
> Nevím, zda osud, prozřetelnost zdali  
> vliv měly zde, leč jak jsme losovali,  
> los naponejprv na rytíře pad,  
> čemužto každý srdečně byl rád,  
> že právě on z nás první promluví  
> a poví příběh podle úmluvy,  
> jak slyšeli jste. Zbývá už jen málo.  
> Když dobrý muž ten viděl, co se stalo,  
> hned poslušně a moudře pravil, věda,  
> že dobrovolný slib se zrušit nedá:  
> „Když zahájit tu hru je tedy na mně,  
> buď uvítán můj los ve jménu Páně!  
> Jeďme teď dál a sluchu popřejte mi.“

> I vyjeli jsme dál se slovy těmi  
> a on hned začal v dobré náladě  
> tu povídku, co vám teď povím zde.
