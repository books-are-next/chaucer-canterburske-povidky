---
title: Skládání o panu Thopasovi
subtitle: I
contentType: prose
---

<section>

> Po divuplné této historce  
> zavládlo ticho divně pochmurné,  
> až hostinský zas začal z legrace  
> a poprvé si na mušku vzal mne:  
> „Co ty jsi zač? Už od prvního dne  
> vidím tě k zemi civět nejvíce,  
> jako bys v trávě hledal zajíce.

> Pojď blíž a sdílej naši zábavu!  
> Nechte mu místo mezi sebou, páni!  
> Skoro jak já má pěknou postavu;  
> ten by byl loutka do náruče k hraní,  
> tvářička něžná pro každičkou paní!  
> Je jako elf, jeden z těch snivých tvorů,  
> a nepouští se s nikým do hovoru.

> Spusť taky s něčím jako všichni druzí,  
> s povídkou hodně veselou, a hned!“  
> „Můj pane,“ řek jsem, „strašně mě to mrzí,  
> že neumím tak mnoho vyprávět,  
> jen rýmovačku ze svých mladých let.“  
> „Tak dobře,“ pravil, „jak tak vypadáš,  
> veselý kousek k lepšímu nám dáš!“

> Tak prosím, aby každý ztich,  
> chci vzbudit veselí a smích  
>              tou povídkou svou pro vás.  
> Byl rytíř, který právem zpych  
> při bitvách jako v turnajích  
>              a jméno měl pan Thopas.

> Byl zrozen v krajích dalekých  
> za širým mořem ve Flandřích,  
>              velkého pána syn,  
> jenž v Popringách si vládl svých  
> nad onou zemí, jak ho stih  
>              svou přízní Hospodin.

> Pan Thopas statně vzrostl sic,  
> leč bílou měl jak střídka líc  
>              a růžnou barvu rtů;  
> nos pěkný měl, si troufám říc,  
> a tváře se mu leskly víc  
>              nádechem šarlatu.

> Jak šafrán vousy měl i vlas,  
> jenž volně splýval mu až v pás;  
>              bot z kordovánu pár  
> a nohavice z Brugg měl zas;  
> šat zlatotkaný, na nějž as  
>              dal mnoho za tovar.

> Zvěř lákala ho divoká,  
> lovíval podle potoka,  
>              sokola na dlani;  
> lučištník byl to od oka,  
> v zápase byl vždy nad soka  
>              o cenu beraní.

> A mnohé panny dost a dost  
> vzdychaly po něm pro žádost  
>              a rušil jejich sny,  
> on čist však byl, tuh smilných prost,  
> jak malinový kvítek rost,  
>              jenž plod má červený.

> A ten pan Thopas jedenkrát  
> si vyjet chtěl, jak měl to rád —  
>              jsem věrný vypravěč;  
> na kůň mu bylo nasedat  
> a oštěp do ruky mu pad  
>              a po bok dlouhý meč.

> A hnal se lesem, jenž byl pln  
> černé i zajíců a srn,  
>              na sever, na východ;  
> a jak tak přeskakoval drn,  
> řeknu vám, náhle smutku trn  
>              se do srdce mu vbod.

> Bylin tam kvet luh veliký,  
> lékořice a hvozdíky  
>              a pestré fialy  
> i muškátové oříšky  
> do piva nebo do skříňky,  
>              by vůni dodaly.

> Ptáků tam zvučel zpěv a skřek,  
> pěl krahulík i papoušek,  
>              až radost poslechnout;  
> zpěv drozdí linul se a tek  
> a z holubičích hrdélek  
>              se řinul písní proud.

> Když drozdí zpěv mu doleh v sluch,  
> pan Thopas, plný lásky tuh,  
>              hnal jako o závod,  
> až jeho komoň krve pruh  
> měl na slabinách od ostruh,  
>              šel z něho ždímat pot.

> Pan Thopas cítil únavu,  
> vždyť hnal se skrze doubravu  
>              v divokém pospěchu;  
> i natáhl se na trávu,  
> z čehožto oř měl potravu  
>              a velkou potěchu.

> „Ó, proč jen, Panno Marie,  
> tak do srdce se zaryje  
>              cit, jenž mě umučí?  
> Dnes v noci snil jsem, _pardieu_[\[8\]](./resources/undefined),  
> královna víl že se mnou je  
>              a spí mi v náručí.

> Královny víl chci dosáhnout,  
> neb není v tomto světě kout  
>              se ženou hodnou mne  
>              zde kol;  
> ostatní jsou mi lhostejné,  
> má vílo, k tobě jdu, můj sne,  
>              přes pohoří i dol!“

> Vsed na koně a dal se v cval,  
> přes výmol vpřed a přes úval  
>              za vílou, o níž snil,  
> a tak jel stále dál a dál,  
> až nalezl a šturmem vzal  
>              tajemnou zemi víl  
>              tak lítě,  
> že nikdo ani opodál  
> si k němu přijít netroufal,  
>              ni žena, ani dítě.

> Až přišel obr běsnící,  
> Olifant jménem, s palicí,  
>              hrůzou se světe zboř!  
> „Při Termagantu, šlechtici,  
> zmiz,“ zařval, „za svou hranici,  
>              sic pocítí tvůj oř  
>              můj mlat!  
> Královna víl tu má svůj trůn  
> a od pištců za zvuku strun  
>              si tady nechá hrát.“

> Náš rytíř pravil: „Přisámbůh,  
> zítra mi v boji splatíš dluh,  
>              až budu v brnění!  
> A pevně doufám ve svou mstu,  
> mým kopím vezmeš odplatu  
>              v krvavém zranění;  
>              tvůj břich  
> provrtám v prvním úsvitu;  
> jestli tě zmohu, budeš tu  
>              mřít v mukách krvavých!“

> Pak rychle stáh se na stranu,  
> neb z praku proudem balvanů  
>              obr si zchladil zlost;  
> leč pan Thopas se vyprostil,  
> to díky boží milosti  
>              a pro svou statečnost.

> Dál slyšte, co vám vylíčím,  
> a tlukotem jak slavičím,  
>              rozechvím teď svůj hlas,  
> když rytíř náš, jenž pýchou zbled,  
> se zase domů vrátil zpět  
>              přes hory, doly, sráz.

> Chtěl od šašků, ať připraví  
> hned k vyražení zábavy,  
>              neb zítra musil bít se  
> s tím obrem, co byl tříhlavý,  
> pro jeden úsměv laskavý  
>              své jasné krasavice.

> „Sem, trubadúři,“ rozkázal,  
> „teď slyšet bych si od vás přál,  
>              až budu brát si zbroj,  
> romanci, aby v ní byl král  
> či papež nebo kardinál  
>              a lásky nepokoj!“

> I nalili mu sladkých vín  
> a medoviny s kořením  
>              a dali na mísu  
> perník, v němž bylo, jak tak mním,  
> jak sladké dřevo, tak i kmín  
>              i cukr v kandysu.

> Tak na svou úbělovou pleť  
> prádýlko čisté natáh teď  
>              z plátýnka jako sníh;  
> pak kazajku, již prošili,  
> a drátěnou pak košili,  
>              kterou bys nepropích.

> A nato vklouz do krunýře  
> od židovského zbrojíře,  
>              pevná to byla zbroj;  
> a erbovní šat naposled,  
> bílý jak liliový květ,  
>              a v tom se chtěl dát v boj.

> Z rudého zlata štítu plát  
> nes kanci hlavu, a z ní plát  
>              zřels karbunklovou hráň.  
> Pak přísahal na chléb a slad,  
> že toho obra musí sklát,  
>              staň se už co se staň!

> Z vařené kůže bot měl dvé,  
> meč s pochvou z kosti slonové,  
>              z mosazi přílbici,  
> roh jednorožce na třmeni,  
> jak slunce třpytné řemení  
>              či luna zářící.

> A cypřišové ratiště  
> hlásalo válku napříště,  
>              hrot rovnou od brusu.  
> Sed na grošáka, jenž, když stoup,  
> se párkrát pohodlně zhoup,  
>              a v mírném poklusu  
>              jel vpřed.  
> Zde, páni, končí odstavec!  
> Chcete-li slyšet dál tu věc,  
> mohu vám sloužit hned.

### II

> Tak prosím vás o ztišení,  
> paní a páni vznešení,  
>              a poslyšte můj hlas;  
> o chrabrých bojích rytířských  
> a o trampotách lásky zlých  
>              chci nyní zpravit vás.

> V romancích často můžem číst  
> jména jak Horn či Ipotis,  
>              Bevis či rytíř Vít,  
> či pan Libeaux či Plein-d’Amour;  
> Thopasem by však každý dvůr  
>              nejvíce moh se skvít.

> Oři se vyšvih do sedla  
> a vpřed! Jak jiskra, která plá,  
>              zatoužil po boji.  
> Věž měl na helmy hřebeni  
> a bílou lilii měl v ní;  
>              dej Bůh, ať obstojí!

> Že bludným rytířem chtěl být,  
> nehodlal v domech hledat kryt,  
>              nýbrž spal na plášti;  
> svou helmu dal si pod hlavu  
> a jeho komoň na trávu  
>              se chodil napásti.

> Sám vodu z pramene si bral,  
> jak činil rytíř Parsifal,  
>              v rouše tak důstojném;  
> až jednou…

> „Dost! Přestaň už, pro boží slitování!“  
> vzkřik hostinský. „Ty nemáš ani zdání,  
> jak rveš mi tou svou rýmovačkou uši.  
> Kdyby tak Pánbůh požehnal mou duši,  
> jak je mi špatně z toho tvého žvástu!  
> Na moutě pravdu, aby si vzal ďas tu  
> tvou rýmovačku hnusnou do pekel!“

> „Proč nepřeješ mi,“ na to já mu děl,  
> „k mluvení slovo, právě jako druhým,  
> když tohleto je nejlepší, co umím?“

> „Proboha!“ křikl, „abych jasně řek,  
> ty tvoje rýmy nejsou nic než drek!  
> Zbytečně s tím jen utrácíme čas.  
> A proto říkám krátce, ušetř nás!“

</section>
