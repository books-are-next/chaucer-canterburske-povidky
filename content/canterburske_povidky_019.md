---
title: Povídka ženy z Bathu
subtitle: ''
contentType: prose
---

<section>

> Má zkušenost, ne řada citátů  
> ze slavných knih, mně možnost skýtá tu  
> říci, jak plno manželství je běd;  
> neboť já, páni, od dvanácti let,  
> dík za to Pánubohu, už jsem šla  
> s manželem pětkrát od vrat kostela;  
> tak často vdána byla jsem já už  
> a každý z mých byl po svém řádný muž.

> Lidi mi ondy vykládali sice,  
> že Pán náš jenom jednou, a ne více  
> šel na veselku v Káni v Galileji;  
> tím dal prý příklad, a mně říkat chtějí,  
> že jenom jednou já též měla vdát se.  
> A rovněž prý to neprošlo tak hladce,  
> co Kristus Pán kdys vytkl u pramene  
> ostrými slovy samaritské ženě:  
> „Pět mužů mělas,“ tehdáž promluvil k ní,  
> „a onen člověk, s kterým žiješ nyní,  
> není tvůj manžel!“ To prý pověděl jí.  
> Já ale nevím, co měl na zřeteli,  
> a ptám se, proč ten pátý, jehož měla,  
> neměl by platit taky za manžela?  
> Tak kolikrát se tedy mohla vdát?  
> Co žiju, ještě nikdo na výklad  
> se nezmohl a neřek jasné číslo,  
> i kdyby stokrát na přetřes to přišlo.  
> Co ale vím, a to lež nepřipustí,  
> že Bůh nám kázal množit se a růsti;  
> toť správný text, a na ten nemohu si  
> nic naříkat. Též děl, že manžel musí,  
> rodiče nechav, za mnou pospíšit si;  
> však zhola nic nám neřek o číslici,  
> o oktogamii či bigamii;  
> proč kvůli tomu mít mám patálii?

> Když na moudrého Šalamouna vzhlédnu,  
> myslím, že ten měl více žen než jednu.  
> Kéž by si Bůh byl na mne vzpomenul  
> a z jeho špásů přál mi jenom půl!  
> Jaký dar boží měl pro ty své ženy!  
> Takový mužský na světě dnes není.  
> To dá už rozum, Bůh ví, že ten král  
> si v první noci jistě víckrát hrál,  
> a s každou z nich! Ten uměl vyvádět!  
> Já žehnám Bohu, že mi dal jich pět.  
> Po jádru věci vždycky sáhla jsem;  
> pro měšec v pase i ten pod pasem.  
> Z rozličných škol jsou dokonalí žáci,  
> rozličné cviky v rozmanité práci  
> vždy vychovají mistry řemesla;  
> já zkušeností pět si odnesla.  
> Uvítám třeba šestého z těch hochů,  
> cudnou se nechci stavět ani trochu.  
> Odejde-li můj choť do jiných světů,  
> nějaký křesťan vždycky najde se tu;  
> apoštol dí, že boží přikázání  
> mi sotva nějak v novém sňatku brání.  
> Manželství přece není žádný hřích;  
> lepší se vdát než hořet ve chtíčích.  
> Já nestarám se, jestli někdo haní  
> hřích Lamechův a to, že měl dvě paní.  
> Jakub byl svatý, rovněž Abrahám,  
> to dobře vím, a mohu říci vám,  
> že oba měli více než dvě ženy,  
> právě jak mnohý jiný posvěcený.

> Či slyšel někdo z vás kdy jakou zprávu,  
> že Bůh byl proti manželskému stavu  
> výslovně? Prosím! Nebo povězte mi,  
> řek, že má cudnost pěstěna být všemi?  
> Četla jsem, jako četli jste i vy,  
> co apoštol nám dí o panenství:  
> že o tom není přikázání Páně!  
> Čistotu arci poradit lze panně,  
> leč rada není rozkaz ani způli,  
> Bůh svobodnou nám ponechal v tom vůli.  
> Kdyby chtěl Pán mít jenom samé panny,  
> jistě by sňatky byly zakázány.  
> Odkud vzít panny, to však řekněte mně,  
> kdyby se někde nezaselo sémě?  
> To zakazovat netroufne si ani  
> Pavel, když Mistr nedal přikázání.  
> Panenství staví jenom jako metu,  
> běž k ní, kdo umíš, pochlub se pak světu!

> Však slovo to ne pro každého platí,  
> jen tam, kde Bůh svou moc chce ukázati.  
> Že apoštol byl panic, dobře vím;  
> když příklad dává však svým panictvím  
> a od druhých touž mravní cudnost žádá,  
> zajisté je to jenom pouhá rada  
> a shovívavě k sňatku dal mi vůli.  
> Co vytknout mi kdo může, vynajdu-li  
> si jiného po smrti svého muže?  
> Kdo bigamii v tomhle vidět může?  
> Ženy se dotknout není dobré sice —  
> apoštol myslí k ženě položit se —  
> dát koudel k ohni, v tom je nebezpečí;  
> je vám však jasné, o čem příklad svědčí.  
> Toť jeho závěr: jemu panenskost  
> je nad manželství jako nad křehkost.  
> Křehkost je vše, jestliže on či ona,  
> jářku, svůj život bez panenství skoná.

> Však nezávidím věru té, jež pannou  
> radš zůstane, než býti dvakrát vdanou.  
> Té přísluší žít tělem, duší čistě;  
> já stavem svým se nechci chlubit jistě!  
> Bohatí páni, jistě dobře znáte,  
> nádobí všechno nemívají zlaté,  
> i dřevo stejný užitek jim dává.  
> Bůh ovečky své různě povolává,  
> jak se mu zlíbí, přerozličné tvary  
> u různých lidí mají jeho dary.

> Panenskost, zbožnost, odříkání stálé  
> jsou jistě věci velmi dokonalé;  
> což ale Pán, sám dokonalost, řek,  
> že každý měl by prodat majetek,  
> všechno, co má, a mezi chudé rozdat  
> a Krista Pána ve všem následovat?  
> To těm děl, kdož si vrchol vytyčili!  
> Odpusťte, páni, to je nad mé síly;  
> já věnovat chci nejlepší svá léta  
> radostem, plodům manželství a světa.

> Řekněte taky, proč by, u všech všudy,  
> stvořeny byly pohlavní nám údy,  
> k jakému cíli účelně a vhodně?  
> Věřte mi věru, že ne bezdůvodně!  
> Ať si to někdo třeba po svém stočí,  
> že nám je Bůh dal k vypouštění moči,  
> a že ti naši drobečkové malí  
> jsou proto jen, rod bychom rozeznali  
> a jinak nic… Ach, říkáte, že ne?  
> To promluvilo slovo zkušené!  
> Nechci se hádat s učenými pány,  
> a proto říkám: k obému jsou dány,  
> jak pro nezbytný úkon, tak i k slasti,  
> za to nás Pánbůh nepostihne strastí.  
> Proč by pak v knihách psali otevřeně,  
> že manžel dluh má spláceti své ženě?  
> A čím by dluh byl jinak zaplacen,  
> ten požehnaný nemít inštrument?  
> Tak slouží tvorům jejich přirození  
> jak k močení, tak také ku plození.  
> Neříkám však, že každý měl by, maje  
> to vystrojení, jak jsem popsala je,  
> hned jít a přestat na místě být panic;  
> to o cudnost by nedbal nikdo pranic.  
> Kristus byl muž, a panicem byl přece!  
> A v dějinách též známe mnohé světce,  
> kteřížto žili v plném odříkání.  
> Cožpak má slova panenskost snad haní?  
> Toť chléb je pšeničný, chléb spásy věčné,  
> a nechť my ženy jsme jen chleby ječné;  
> však Marek říká, že i ječné chleby  
> dal davu Pán, když bylo zapotřebí.  
> Já ve svém stavu zůstati bych chtěla,  
> jak mi dal Pánbůh, nejsem přejemnělá.  
> A jako žena využít chci cele  
> nástroje svého z rukou Stvořitele!  
> Bůh ztrestej mne, když budu odpírat si!  
> Ráno i večer ať mě můj má v práci,  
> když zachce se mu platit, co mi dluží.  
> Nač cavyky, já po tom toužím muži,  
> který by byl můj dlužník a můj rab  
> a musel nésti kříž svůj jako chlap  
> na vlastním mase, pokud bude můj.  
> Tak apoštol svým slovem při mně stůj!  
> Po celý život, kdyby se mi chtělo,  
> mít mohu v moci manželovo tělo;  
> manžel je přece vázán láskou k nám.  
> Toť přece něco, to si líbit dám!“

> Tu vyjel odpustkář jak něčím štván:  
> „To ví sám Pánbůh a s ním svatý Jan,  
> vy jste mi, dámo, pěkný kazatel!  
> A já se ondy právě ženit chtěl!  
> Když tu však vidím, že mám platit draho  
> svým vlastním masem, marná lásky snaho!“

> Jen počkejte, já teprv mluvit budu!  
> Z jiného ještě ochutnáte sudu  
> a nápoj ten je věru hořčí piva!  
> A až vám řeknu, co se přiházívá,  
> jaký má mužský v tomhle svazku kříž,  
> jak já to zkouším celý život již  
> (já ovšem při tom vždycky byla bič),  
> pak poznáte, zda nepřejde vás chtíč  
> na doušek ze soudku, co teď se načne!  
> Ať nespálíte hrdlo příliš lačné!  
> Příkladů dám vám třeba celé tucty.  
> Kdo k zkušenosti druhých nemá úcty,  
> sám musí jiným sloužit k odstrašení;  
> toť z Ptolemaia, ode mne to není,  
> lze v _Almagestu_ najít tento citát.“

> „To, paní, věru, mohu jenom vítat,“  
> děl odpustkář, „dál rozviňte svou vědu,  
> jak začala jste, buďte bez ohledů,  
> ať o těch kumštech zví zas chasa mladá!“

> „Když tedy chcete,“ řekla, „velmi ráda.  
> Dříve však prosím všechny shromážděné:  
> Budu-li mluvit věci, k nimž mne žene  
> má obraznost, pak neberte to vážně,  
> jen zažertovat chci si lehkovážně.

> Teď, panstvo, půjdu dál v té historii.  
> Jako že ráda pivo, víno piji,  
> vylíčím věrně ty své manžely;  
> tři byli hodní a dva byli zlí.  
> Tři byli dobří, staří, mohovití,  
> však těžko mohli službu vyplniti,  
> kterou mě hýčkat byli zavázáni;  
> vy dobře víte, co tím myslím, páni!  
> Ví Bůh, že často musím rozesmát se,  
> když vzpomenu si, jak se měli k lásce;  
> požitek z toho věru nebyl žádný.  
> Leč dali mi své klíče od pokladny;  
> tak jedna starost aspoň přestala mi —  
> získávat jejich lásku lichotkami.  
> Horoucně po mně toužili pak v loži,  
> já nestála však o to jejich zboží.  
> Vždyť chytrá žena sotva opomíjí  
> pečlivě získat lásku, nemá-li ji;  
> když jsem však v hrsti už své muže měla  
> a pole svá když vydali mi zcela,  
> proč bych jim potom chtěla zalíbit se,  
> leč pro zisk, abych vytěžila více?  
> Tak jsem je často zaměstnala v noci,  
> že bědovali smutně bez pomoci,  
> a nevysloužili si v posteli  
> z Dunmowe ten špek pro vzorné manžely.  
> Uměla jsem je po svém vždycky vésti,  
> že jako hňupi topili se v štěstí,  
> když ze stánků mi směli na jarmarku  
> za pěkné slůvko přinésti pár dárků;  
> bylať jsem k nim dost ostrá, vpravdě vzato.

> Teď poslyšte však, jak jsem navlékla to;  
> vy, chytré ženy, chápete mě cele.

> Co chcete dostat, vynuťte si směle;  
> jako vy lhát a k přísahám tak mít se  
> muž nedokáže ani z polovice.  
> Těm chytrým nechci kázat touhle větou,  
> ty vědí už a někdy jen se spletou.  
> Chytračka zná už, v čem je její síla,  
> namluví muži, že je vrána bílá,  
> za svědky berouc vlastní svoje služky;  
> však slyšte, já jak vystrčila růžky.

> ,Zač stojíš, držgrešle, víš, jak je žena  
> souseda dneska zase vyfintěná?!  
> Každý jí seká pocty knížecí,  
> a já tu v hadrech trčím za pecí!  
> A copak pořád hledáš u souseda?  
> Má pěknou ženu? To ti láska nedá?  
> Co s děvečkou sis tuhle šuškal asi?  
> Chlípníku starý, nech si ty své špásy!  
> Já s přítelem si promluvit jen v žertu,  
> hnedka bys řádil jako banda čertů,  
> i když jdu za ním ve vší počestnosti!  
> Ty přijdeš domů jako slíva, k zlosti,  
> a na lavici kážeš! Vem tě ďas!  
> Jaká to bída — jindy spustíš zas —  
> že na krku ti visí chudá žena;  
> mít peníze však, být tak urozená,  
> to zase fňukal bys jí za zády:  
> Ta její pýcha! A ty nálady!  
> A být tak hezká, řekneš, uličníku,  
> že s každým kuplířem se sleze v mžiku,  
> že musí jistě býti nestyda,  
> když každý mužský rád ji uhlídá.

> Říkáš, že tihle pro zlato ji chtějí,  
> ti pro vnady a sličnost v obličeji,  
> ten, že ji chce, když tancuje a zpívá,  
> ten proto zas, že pěkně hovořívá,  
> ten že se chytil na ručiček krásu;  
> tak podle tebe jde to s ženskou k ďasu!  
> Díš, že by padly každé hradní valy,  
> kdyby je muži takhle obléhali.

> Když bude ošklivá, zas budeš lkát,  
> že každého chce lapit do tenat,  
> že prý všem skáče na krk jako fena,  
> než najde přeci nějakého křena;  
> že není ani na rybníce husy,  
> jež o housera prý se nepokusí.  
> Řekneš, jak mohl k šeredě bys lnout,  
> kterou by nikdo nechtěl obejmout.  
> Tak mluvíš, lotře, když jdeš na své kutě,  
> moudrý prý nemá do ženění chutě,  
> ni ten, kdo přijít chce prý do nebe.  
> Hromy a blesky patří na tebe,  
> ty vyzáblino, jen ať Bůh tě zkřeše!

> Říkáš, že kouř a taky díry v střeše  
> a hádky s ženou vyhánějí muže  
> z vlastního domu. Kdopak za to může,  
> že se ti, dědku, nadávky tak líbí?

> Říkáš, že ženy skrývají své chyby  
> před svatbou, aby líp se pak jim vládlo.  
> To pro lumpy je, jářku, pořekadlo!

> Říkáš, že osly, koně, psy či voly  
> způsobem můžeš zkusit jakýmkoli,  
> než koupíš je, prý na okříny, mísy,  
> lžíce či židle každý posvítí si  
> a stejně je to s nádobím a suknem;  
> že nevlezeš však pod ženiny sukně,  
> než si ji vezmeš. Zalez, blázne, zpátky!  
> Pak prý je vidět naše nedostatky!

> A říkáš taky, že se zlostí třasu,  
> když v jednom kuse nechválíš mou krásu,  
> když nekoukáš se na mě bez ustání  
> a neříkáš mi, ty má krásná paní,  
> když nemám slávu na den narozenin  
> a nové šaty, kterých si tak cením,  
> když k chůvě mé se chováš málo dvorně,  
> když nejsi slušný ani ke komorné  
> a k příbuzným mým, jak se náleží;  
> to pořád meleš, starý sude lží!

> A věř mi, že jsi křivě předpojatý  
> na učedníka Janka, že má zlatý  
> lesk ve vlasech a že je kučeravý,  
> že ochotný je, že mě pěkně zdraví;  
> nedám mu nic, i kdybys umřel zítra.

> Spíš řekni, proč tak pečlivě a zchytra  
> přede mnou skrýváš klíče od pokladny?  
> Cožpak já na ně nemám nárok žádný?  
> Pročpak si děláš ze své ženy blázny?  
> Při Jakubu, to vezme konec rázný;  
> nebudeš mít, i kdyby sklál tě vztek,  
> ani mé tělo, ani majetek!  
> Však uvidíš! A nepomůže ani  
> tvé hlídání a tvoje špehování!  
> V truhle mě zavřít, to je tvoje snaha!  
> Co abys řekl: ,Jdi si, jdi, má drahá,  
> bav se, jak chceš, věřím ti bez mezí,  
> jsi věrná žena, pravda zvítězí!‘  
> Nechceme muže, co nás pořád střeží;  
> líp cítíme se volné, bez otěží.

> Nad všechny lidi ať je požehnán  
> astrolog moudrý, Ptolemaios, pán,  
> jenž tohle říká ve svém _Almagestu_:  
> Ten muž si zvolil nejmoudřejší cestu,  
> který nic nedbá, kdo je pánem světa.  
> Tenhleten smysl má ta jeho věta:  
> Proč staral by ses, když máš všeho dost,  
> co druzí lidé mají pro radost?  
> Mlč, dětino, a to, co máš, si ber,  
> dost užiješ mě ještě navečer.  
> Jaký jsi skrblík, člověk nepřející!  
> Kdyby si druhý připálil svou svíci,  
> neměl bys přece světla o nic méně;  
> máš dost, tak pořád nekňuč utrápeně!

> Říkáš, že když se dáme do parády  
> a drahým šatem zdůrazníme vnady,  
> je brzy veta po vší naší ctnosti.  
> Ví Bůh, proč tak se nutíš do přísnosti  
> a dokládáš to v apoštola jménu.  
> Takové šaty vpravdě krášlí ženu,  
> jež s cudným studem jsou vždy v souladu.  
> Ne drahé látky, nenos parádu  
> a perly, zlato, načesané vlasy!  
> Ba, podle těch tvých litanií asi  
> se budu řídit! No, to si pán počká!  
> A také říkáš, že jsem jak ta kočka,  
> té prý když spálíš chlupy na kožiše,  
> zůstane ležet na pelechu tiše;  
> když je však kožich hebounký a hladký,  
> nehledá nijak cestu domů zpátky,  
> již před svítáním ukázat jde v lesku  
> srst svoji pěknou na kocouří stezku.  
> A tím chceš říci o mně, že když snad se  
> dám do parády, běhám ukázat se!

> Ty blázne, co máš z špehování všeho?  
> I kdybys prosil Arga stookého,  
> ať mě, jak umí co nejlépe, hlídá,  
> když se mi zmane, pranic neuhlídá,  
> sklapne mu, zrak ať jak chce přibystří.

> A říkáš také, že jsou věci tři,  
> jejichžto falší svět se pořád zvrtá,  
> takže by přes moc byla už věc čtvrtá;  
> Bůh tref tě za to šlakem, draku starý!  
> Žena prý, která vyvolává sváry,  
> je, jak mi kážeš, jednou z těchto věcí.  
> Což příměr jiný nelze vymyslet si,  
> z něhož bys dělal ty své paraboly,  
> co vždycky ženskou jen si za terč zvolí?

> Lásku žen rovnáš k pekelnému žáru,  
> k poušti, kde všechno propadá jen zmaru,  
> anebo také k výhni rozpoutané,  
> co tím víc chce, čím divočeji plane,  
> a hltá kolem všechny hořlaviny.  
> Prý jak červ strom — to je tvůj obraz jiný —  
> tak sžírá žena zvolna svého muže,  
> což každý ženáč potvrdit prý může.‘

> Ba, panstvo, takhle byla jsem k nim rázná,  
> tak jsem si z muže dělala vždy blázna,  
> řkouc, tak že mluví, kdykoli je zpit.  
> Výmysl byl to, leč vše dosvědčit  
> mi mohl Janek či má neteř milá.  
> Pane, jak často jsem ho potrýznila  
> a bezdůvodně dala jsem mu lekci!  
> Hryzat a ržát jsem uměla jak hřebci.  
> Já žalovala, třeba vinna sama,  
> jinak bych často shořela jak sláma.  
> Ten, kdo dřív přijde, taky dříve mele;  
> já fňukala a spletla nepřítele.  
> A třebaže nic neměl na svědomí,  
> byl rád, když dostal pardon, o to šlo mi.

> Výčitky musel snášet o milence,  
> a třeba chudák byl už bez potence,  
> přec lechtalo mu srdce pomyšlení,  
> že vlastní žena ještě tak ho cení.  
> Jen proto chodím v noci na pochůzky,  
> já tvrdila, bych střehla jeho schůzky,  
> což krylo jako záminka mé freje.  
> Tak žena zchytralá už v kolébce je;  
> pro celý život Bůh nám štědře vdych  
> slzy a lest a chutě do pletich.  
> Tak smím se chlubit, že vždy při závěru  
> jsem zvládla muže ve všem, v každém směru,  
> lstí nebo mocí nebo nevrlostí,  
> jindy zas řádným projevením zlosti.  
> Zvlášť odnesli to vždycky v posteli,  
> krom výčitek nic ze mne neměli:  
> hned vyklouzla jsem, jakmile se na mě  
> začali tisknout, objímat mi rámě;  
> dřív než mi dali něco na výkup,  
> já nesnášela něžnost mlsných hub.  
> I radím všem, by nevznikla vám škoda:  
> Trhni, kde můžeš, neboť vše se prodá!  
> Nezlákáš nikdy kořist bez návnady;  
> já pro zisk dala všanc i svoje vnady,  
> ba, sama jsem jim předstírala vášně,  
> ač jejich špek mě mrzel někdy strašně,  
> a to byl důvod pro mou hádavost.  
> Kdyby sám papež u nás byl co host,  
> ryla bych do nich bez přepjaté úcty  
> a do krejcaru splatila jim účty.  
> Bůh mi to dosvědč, ochránce všech slabých,  
> testament na to hnedka sepsala bych,  
> že chytrá žena muži zrak vždy vytře!  
> Já jsem to vždycky navlekla tak chytře,  
> že pokaždé mi ustoupili radši,  
> než vidět ženu, jak se pořád mračí.  
> Byť ve vzteku muž zuřivost měl lvovu,  
> nemoh se dostat k poslednímu slovu.

> A já řekla, když zřela jsem, že měkne:  
> „Tak, Vilíček zas jehňátko je pěkné,  
> pojď, mužíčku můj, pojď, a dám ti pusu!  
> Ale buď příště hodný bez rámusu!  
> Když vynášíš rád trpělivost Joba,  
> tak nesmí v tobě propukávat zloba.  
> Měj trpělivost, kterou kážeš pořád;  
> však naučím tě, chceš-li se mnou orat,  
> jak pěkné je, když jednou s tebou vyjdu!  
> Jeden z nás musí couvnout v zájmu klidu;  
> a jsou-li muži moudřejší, tak šup!  
> Ty první musíš dát se na ústup.  
> Proč naříkáš, proč tolik sténáš tady?  
> Že jen ty sám chceš pro sebe mé vnady?  
> Hle, vše si vezmi, všechno chci ti dát!  
> Trápím tě, Petře, máš to ale rád.  
> Být jedna z těch, co krásu prodat běží,  
> chodit bych mohla jako růže svěží,  
> já ale jenom pro tebe ji mám;  
> Bůh je mi svědkem, že jsi vinen sám!“

> To byly naše stálé dišputace.  
> O čtvrtém choti promluvím teď krátce.

> Čtvrtý byl chlípník, říkám bez okolků,  
> a chci tím říci, že si držel holku.  
> Já byla mladá, děvče k nakousnutí,  
> bujná jak straka, plná sil a chutí.  
> Jak tančila jsem, pane, při citeře  
> a zpívávala jako slavík z keře,  
> sladkého vína když jsem nalízla se!  
> Ten Metellius ohavný, to prase,  
> jenž holí život ukrátil své dámě,  
> že pila víno, měl si přijít na mě!  
> Mně nezahnal by žízeň, na mou duši!  
> A po víně vždy myslím na Venuši;  
> tak jistě jako kroupy plodí mráz,  
> mlsavá huba mlsný chtíč má zas.  
> A víno ženským v chtíči nezabrání,  
> jak dobře znají dovádiví páni.

> Když vzpomenu si na své mládí, pane,  
> na rozkoše a choutky nespoutané,  
> dodneška mě to ještě lechtá v hrudi.  
> Pocity libé dodnes ve mně budí,  
> že jsem si lízla života až u dna.  
> Leč stáří, běda, jedová ta studna,  
> vysála z kostí všechnu dřeň a krásu.  
> Nu, sbohem! adieu! táhněte si k ďasu!  
> Pel pryč už je, už neshledám se s vámi,  
> teď obchoduju leda otrubami,  
> a přece vzhlížím na svět zvesela.  
> Čtvrtého tedy teďka manžela.

> Řeknu vám, celá pryč jsem byla vzteky,  
> když hledal jinde proti nudě léky.  
> Ale to ví sám Pánbůh, brzy již  
> měl z téhož dřeva ode mne svůj kříž.  
> Ne hříšně snad a zaprodáním těla,  
> přece však k druhým tolik jsem se měla,  
> že v jeho tuku jsem ho takhle pekla;  
> prskal a žárlil, křeček jeden vzteklá!  
> Na zemi byla očistec jsem jeho;  
> tím království snad dosáh nebeského.  
> Jak často fňukal žalostně, když nejvíc  
> a nejkrutěj ho začal tlačit střevíc!  
> Nikdo než on, a potom oko boží,  
> neznal, jak často stlala jsem mu hloží.  
> Umřel, když šla jsem do Jeruzaléma,  
> a víc než křížek na svém hrobě nemá;  
> nádhery ovšem není na tom rovu,  
> jaká kdys kryla hrobku Dariovu,  
> již vyzdobil tak umně Apelles;  
> to by mi lezlo příliš do peněz.  
> Ať v klidu spí, Bůh veď ho věčnou slávou,  
> teď má svou truhlu a svou díru tmavou.

> Teď ale abych o svém pátém řekla;  
> nebeský Pánbůh rač ho chránit pekla,  
> ač to byl ze všech nejhroznější tyran!  
> Ubohý hřbet můj, tak byl často ztýrán,  
> že modřiny mi sotva mizely.  
> Jak byl však čilý, čerstvý v posteli  
> a jak to se mnou uměl v pokojíčku,  
> kdykoli toužil dostat moji čičku!  
> Byť by mi rozbil všechny kosti v těle,  
> mou lásku horoucí měl vždycky cele.  
> Jeho jsem, myslím, měla nejradši,  
> drahoty dělal, a to postačí;  
> ženská, ať nelžu, má, jak Pánbůh ví,  
> ve věcech lásky zvláštní představy;  
> co nejde jen tak zlehoučka a brzy,  
> po tom vždy nejvíc žadoní a slzí.  
> Zakaž jí něco — a už po tom letí,  
> doléhej na ni — ona uteče ti.  
> S poptávkou zboží bývá vydraženo,  
> trh plný kupců nahoru jde s cenou,  
> nedbá se o to, co je cítit lácí;  
> v tom chytrá žena umí pozor dát si!

> Pátého muže, Bůh mu ráj dej sladký,  
> jsem měla z lásky, ne pro jeho statky.  
> V Oxfordu študent býval kdysi dřív  
> a bydlel potom, školu opustiv,  
> v městečku našem u mé přítelkyně,  
> u Alenky, dej Bůh, ať nezahyne!  
> Znala mé ledví, co se všeho týká,  
> líp nežli uši mého zpovědníka.  
> Jí svěřila jsem všechno bez cavyků,  
> i kdyby manžel čural u patníku,  
> byť o život šlo, vždy jsem přišla za ní,  
> za ní a ještě za jednou ctnou paní  
> a za neteří, již jsem v lásce měla,  
> těm třem jsem vždycky duši otevřela.  
> To často šlo tak daleko, že pán by  
> se málem zalkl pod přívalem hanby  
> a na svou hlavu přivolával hromy,  
> že se mi prořek s věcmi ze soukromí.

> A tak se jednou stalo v postním čase  
> (já s přítelkyní často vydala se  
> na táčky v březnu, v dubnu a též v máji,  
> od domu k domu, kde co povídají,  
> když jsem se před tím dala do parády),  
> že Alena a Jeník, študent mladý,  
> a já jsme spolu na toulku šli poli.  
> Muž celý půst dlel v naší metropoli,  
> a tak jsem mohla volně radovat se,  
> obhlédnout jiné, sama vidět dát se  
> veselou chasou; copak víme, kde  
> a jak se láska v světě nenajde?  
> Byla jsem proto pilná návštěvnice  
> procesí, poutí, kde šlo pobavit se,  
> kázání, svateb nebo vigilií,  
> her o zázracích, dav kde pestrý míjí.  
> Ať se mé sukně šarlat roztočí!  
> A tak mi červi, moli, roztoči  
> nesnědli nikdy z šatů ani nitku,  
> že byly stále v kole na prohlídku.

> Ale teď dál ty moje příhody.  
> Tak jsme si vyšli do krás přírody,  
> kde jsem s tím chlapcem mluvila tak hravě,  
> až jsem mu řekla, zcela předvídavě,  
> že kdybych někdy zase ovdověla,  
> jeho si vezmu ráda za manžela.  
> Nechci se chlubit, ale v punktu vdavek,  
> vždycky jsem měla navnaděný splávek  
> a byla jsem v tom vždycky na výši.  
> Necením za mák chytrost u myši,  
> co má jen jednu díru utíkací;  
> když ta jí selže, vše tím rázem ztrácí.

> I řekla jsem mu, že je kouzelník —  
> matka mi tenhle poradila trik —  
> že okouzlil mě, že se mi dnes v noci  
> zdálo, že on mě zabil bez pomoci,  
> div se mé lože v krvi netopilo;  
> že ale věřím, že to k dobru bylo,  
> vždyť, jak se říká, krev znamená zlato.  
> Opravdu ovšem nevzdychla jsem na to,  
> poslechla jsem tak jen své matky radu,  
> tak jako jindy, případ od případu.  
> Co jsem to chtěla? Hrom do toho díla;  
> aha, už vím, kde jsem se přerušila!

> Tak když můj čtvrtý ležel na prkně,  
> já naříkala v pláči přesmutně,  
> jak ženy musí, to už je tak zvyk,  
> a na tvář jsem si dala kapesník;  
> však protože jsem měla náhradníka,  
> má lítost nad tím byla neveliká.

> Sousedé zrána přišli pro manžela  
> a odnesli ho plačky do kostela.  
> Jeník, náš student, kráčel v jejich středu.  
> Pomoz mi Pánbůh, zapřít nedovedu,  
> že napadlo mi, jak šel za nosítky,  
> že vyniká tak nádhernými lýtky,  
> až mě to chytlo u srdce. Byl stár,  
> jak domnívám se, tehdy dvacet jar,  
> a já, ať nelžu, čtyřicítku měla;  
> hříběcí chrup jsem si však podržela  
> a řídce setý, což, jak, panstvo, znáte,  
> znamená pečeť od Venuše svaté.  
> Přisámbůh, švandu mívala jsem ráda,  
> byla jsem pěkná, bohatá a mladá;  
> a všichni muži říkali, že mám  
> jak z hedvábí tu svoji _quoniam_.  
> Jak v mozku Martem, v srdci zase vše  
> mám prostoupeno dechem Venuše.  
> Od Venuše mám rozkoš, mlsné chuti,  
> Mars mě zas k síle tvrdošíjné nutí;  
> já Marta v Býku měla za znamení.  
> Že lidem láska bez hříchu, ach, není!  
> Vždy šla jsem za svou náklonností krátce,  
> a tu mi dala moje konstelace  
> a nemohla jsem odpírat ni trochu  
> Venušin koutek příjemnému hochu.  
> Znamínko Marta nosím ještě v líci  
> a v jednom místě, jež je lépe skrýt si.  
> Před zatracením ať mě Pánbůh chrání,  
> já milovala bez uvažování;  
> dle vlastních choutek brala jsem své lásky,  
> a když byl pěkný, tedy bez otázky:  
> Je bílý? Černý? Bohatý či chudý?  
> A zda má dlouhé nebo krátké údy?

> Ten čilý, pěkný student, co víc říci,  
> ten Jeník náš si vzal mě po měsíci  
> s náramnou slávou; a co před časem  
> jsem dostala, své peníze a zem,  
> jemu jsem dala, správu svého statku;  
> trpce jsem toho želela však vkrátku.  
> Nestrpěl nic, v čem já viděla štěstí.  
> Jednou mě, Bože, uhodil i pěstí,  
> když z knihy list jsem vytrhla mu! Hluchá  
> jsem proto napůl od rozbití ucha.

> Byla jsem jako tvrdošíjná lvice  
> a neměla jsem uzel na jazyce;  
> jak dřív jsem chtěla choditi si dále  
> dům od domu přes jeho kletby stálé.  
> Kázal mi proto, četl v jednom karé  
> z jedné své knihy římské bajky staré,  
> třebas jak jistý Sulpicius Gallus  
> opustil ženu a jak ztropil rámus,  
> že jedenkráte s odkrytými vlasy  
> ze dveří jeho domu vyhlédla si!

> Či jiný zas pak opustil svou paní,  
> když odešla si sama bez tázání  
> na letní hry; ten muž byl z Říma taky.  
> A potom hledal dychtivými zraky  
> přísloví knihy Soudců ve své bibli,  
> v kterém se nějak všichni muži zhlídli:  
> Muž nemá nechat ženu všude lítat.  
> A potom věrně uváděl vždy citát:  
>          ‚Ten, kdo si dům chce postaviti z proutí,  
>          na slepém koni přes brázdy se kroutí  
>          a trpí ženě navštěvovat pouti,  
>          ten v oprátce by měl se ocitnouti!‘  
> Leč nadarmo, já nikdy ani zbla  
> na přísloví a moudrost nedala.  
> Proč nedal pokoj? Mně se málo líbí,  
> kdyžtě mi druzí vytýkají chyby,  
> a Bůh ví, že vám též ne, z valné části!  
> Úplně zuřil, jímalo ho záští,  
> že jsem mu nikdy nedala hrát prim.

> Teď svatý Tomáš budiž svědkem mým,  
> proč jsem mu z knihy vytrhla tu stranu  
> a proč jsem ohluchla, když dal mi ránu.

> Měl jednu knihu, kterou mermomocí  
> čet pro zábavu skoro dnem i nocí,  
> již _Valerius_ zval a _Theophrast_,  
> a při četbě se musel smíchy třást.  
> Učenec jeden obýval kdys Řím,  
> kardinál byl to, svatý Jeroným,  
> jenž napad v knize Joviniána,  
> tu měl; a rovněž Tertulliána  
> a Heloïsu, onu abatyši;  
> a to, co Trotula a Chrysipp píší,  
> a _Přísloví_ měl Šalamouna krále,  
> _Ars_ Ovidia, mnoho jiných dále;  
> v jediný svazek svázány tam byly.  
> A dnem i nocí, když měl volnou chvíli  
> po ostatní své každodenní práci,  
> v téhleté knize zvykl listovat si  
> a čítávat o ženách zlotřilých.  
> V legendách jeho více bylo jich,  
> než dobrých žen má celé Písmo svaté.  
> Je nemožno, vy za pravdu mi dáte,  
> o ženě aby někdy klerici  
> mluvili dobře — vyjma světici;  
> leč jinak nikdy, nikdy o ženě!  
> Kdo namaloval čerta na stěně?  
> Ví Bůh, kdyby tak ženy měly v zvyku  
> psát povídky jak klerik v kamrlíku,  
> o mužích zla by snesla každá sama,  
> že pykali by všichni od Adama.  
> Rod Venušin a Merkurovy děti  
> se od přírody musí nesnášeti;  
> Merkur se k vědám, k mudrování hlásí,  
> Venuše má zas bujné hodokvasy.  
> A pro rozdíl té dvojí nátury,  
> když ona klesá, on jde do hůry.  
> Ví Bůh, když Merkur v Rybách u bodu je  
> nejníž v své dráze, Venus exaltuje;  
> zdvih Merkurův zas Venušin je pád.  
> Učenec proto ženy nemá rád.  
> A je-li mudřec starý, nestačí-li  
> už na Venuši, krapet nemá síly,  
> sedne a píše pusté blábolení,  
> že žena v srdci nikdy věrná není.

> Leč teď bych říci chtěla, na mou věru,  
> jak pro knihu jsem přišla do maléru.  
> Ten můj pan Jeník jednou v nočním čase,  
> u krbu doma z knihy čet mi zase;  
> o Evě nejdřív, pro jejížto hřích  
> upadlo lidstvo do muk smrtelných,  
> pro jejíž vinu umřel Kristus Pán,  
> jenž k naší spáse prolil krev svých ran.  
> A o ženách mi opakoval znova,  
> že prý jsou zkázou rodu Adamova.

> Četl, jak Samson přišel o své vlasy,  
> jež jeho milá v spánku ustřihla si,  
> a jak tou zradou v zajetí se ocit.

> A pak, ať nelžu, čet mi celé noci,  
> jak Herkules pro Dejaniru, ženu,  
> sám sebe kdysi přived do plamenů.

> A s gustem vylíčil, co Sokrates  
> od svárlivé své Xantipy kdy snes,  
> jak na hlavu prý nočník vylila mu,  
> a on se jenom ohlíd na tu dámu,  
> utřel si pleš a potom řekl: ‚Nešť,  
> vždyť k hromobití vždycky patří déšť!‘

> A zvrhlosti té krétské Pasifaji  
> myslel, že zcela za pravdu mu dají.  
> Fuj! To byl hnus! Tak radši o tom dosti,  
> o jejím chtíči plném zvrácenosti!

> A povídka ta zdála se mu vtipná,  
> jak pro svou rozkoš Klytaimnestra chlípná  
> manžela svého zrádně zavraždila.

> Sdělil mi také okolnost, jež byla  
> důvodem smrti Amfiaraovy,  
> a vylíčil mi té své knihy slovy,  
> jak za šperk zlatý zrádná Erifyla,  
> manželka jeho, Řekům prozradila,  
> kde její manžel míní se jim skrýti;  
> a to mu u Théb přetrhlo nit žití.

> O Lucii a Livii mi řek,  
> že obě mužům ukrátily věk,  
> ta z nenávisti, ona z lásky k němu.  
> Livie v noci dala muži svému  
> jed vypít, neb ho v záští měla strašně.  
> Lucie zase choti svému z vášně,  
> aby jej k sobě navždy upoutala,  
> takový dryák lásky namíchala,  
> že z něho umřel, nežli přišlo ráno.  
> Tak oba muži měli doděláno.

> Pak Latumius jeden bůhvíjaký  
> si stýskal druhu — to mi četl taky —  
> že na zahradě zhoubný má prý strom;  
> tři ženy jeho na stromě že tom  
> se v posedlosti náhlé oběsily.  
> A druh mu řekl: ‚Příteli můj milý,  
> roub dej mi, ať strom blaho skýtající  
> též doma v sadě mohu vypěstit si!‘

> Z pozdějších dob též čet mi pojednání,  
> jak ženy muže zavraždily v spaní  
> a smilnily pak, opojeny zradou,  
> zatímco mrtvý ležel vzhůru bradou.  
> Jak jiní byli zabiti pak spíce  
> ženami svými hrotem od jehlice.  
> Jiné zas daly mužům vypít jed.  
> Víc vražd mi líčil, než lze pomyslet.  
> A průpovídky, ty mu známé byly  
> ve větším množství, než je plev a býlí.  
> ‚Líp bydlet se lvy,‘ to mi říkal taky,  
> ‚nebo žít mezi ohavnými draky  
> než s ženou, co si v hádkách brousí vtip!‘  
> Anebo říkal: ‚Na střeše je líp  
> než dole v domě se zlou ženou v páru,  
> jež tak má radost z potyček a svárů,  
> že co chce manžel, má vždy nerada.‘  
> A také: ‚Žena stud svůj odkládá  
> hned s tím, jak odloží svou košili.‘  
> Či: ‚Krása ženy, cudná není-li,  
> je zlatý prsten na rypáku svině!‘  
> Kdo neuhod by teď, jak pohnuly mě  
> k hoři a smutku jeho řeči plané?

> Když viděla jsem, že už nepřestane,  
> když celou noc se jeho četba táhla,  
> tři listy z knihy vytrhla jsem znáhla,  
> ze kterých právě čet si jednu stranu,  
> a k bradě pěstí dala jsem mu ránu,  
> až do plamenů v krbu padl zády.  
> Jak lev se vztyčil do zuřivé vády  
> a do hlavy mi pěstí dal, až věru  
> jsem jako mrtvá padla po úderu.  
> A on, když viděl, jak tak ležím tiše,  
> strachy by z domu utek nanejspíše,  
> však já jsem k němu promluvila z mdloby:  
> ‚Ha, zabil jsi mě, hade plný zloby,  
> zavraždil jsi mě pro statky a jmění,  
> ale než umřu, dám ti políbení.‘  
> Tu přišel blíž a klekl na kolena:  
> ‚Aličko,‘ řekl, ‚moje přemilená,  
> Bůh ví, že nikdy nedostaneš bití,  
> z tvé viny jsem tě musel udeřiti,  
> odpusť mi, prosím, snažně si to přeji…‘  
> Prásk! Už měl jednu přímo v obličeji  
> a já jen křikla: ‚Toť má pomsta, vrahu,  
> teď ať si umřu, mlčky, bez průtahů!‘  
> Konečně ale s nářky, se slzami,  
> vše srovnalo se zase mezi námi.  
> Otěží zcela musel vzdát se pro mě  
> a dal mi vládu na polích i v domě  
> i nad sebou; tak poslouchal svou ženu,  
> že knihu svou hned hodil do plamenů!  
> A když jsem vládu takto získala si  
> a svrchovanost pro veškeré časy,  
> když říkal: ‚Věrná ženuško, má paní,  
> co chceš, si můžeš dělat do skonání,  
> měj na mysli jen čest a moje jméno!‘ —  
> všem našim hádkám bylo odzvoněno.  
> Byla jsem k němu, jak Bůh nad námi je,  
> nejsladší z žen od Dánska do Indie,  
> a on byl zase jako z cukru ke mně.  
> A nechať Bůh náš, vládce naší země,  
> té duši žehná, milost přej mu všecku!  
> A teď, když chcete, tu mou povídečku.“

> Když tohle slyšel fráter, řekl v smíchu:  
> „Paní, ať stihne mě teď kletba hříchu,  
> nemá-li tohle dlouhou preambuli!“

> Půhončí zaslech toho slova půli  
> a hnedka vykřik: „Pro Kristovy údy!  
> Pan fráter takhle míchat se chce všudy;  
> žebravý mnich jak moucha, dobří lidé,  
> strká svůj sosák do všeho, nač přijde.  
> Ty kutno mnišská, co s tou prebambulí?  
> Bambulo, mlč, a necituj své buly!  
> Ty jsi jen živel špás nám rušící!“

> „Ty tak,“ řek fráter, „pane biřici?  
> Dřív nežli naše pouť se ukončí,  
> já v povídce své ztepu půhončí,  
> že se až lidé budou válet smíchy!“

> „Pak sper tě, frátře, ďas i s tvými hříchy,“  
> řek půhončí, „a mě ať taky spere,  
> když nepovím vám cestou o fráterech  
> dvě či tři historky, že až ti v hrudi  
> pak bude, frátře, horko u osrdí;  
> nemysli jen, že tě to nenamíchá!“

> Hostinský zvolal: „Hnedka buďte zticha!  
> Ať paní řekne tu svoji historii!  
> Jste jako lidi, když se pivem zpijí!  
> Nu, dámo, mluvte, tak se nejlíp stane!“

> „Jak tedy chcete,“ řekla, „dobře, pane,  
> když zde pan fráter dá mi licenci.“

> „Rád, paní,“ on řek, „slyšet vás už chci.“

> Za dávných časů, za Artuše krále,  
> o kterém Briti mnoho mluví k chvále,  
> království vil prý bylo v této zemi.  
> Královna skřítků s poddanými všemi  
> v zelených lukách často tančila si,  
> jak měli za to před dávnými časy;  
> století jsou to celá už. Dnes lidi  
> už nikdy nikde elfy neuvidí.  
> Dnes pro modlitby, zbožnost jaksepatří  
> těch kazatelů a všech svatých bratří,  
> kteří se hemží krajem kterýmkoli  
> jak v záři slunce rozptýlení moli,  
> světnicím, síním, sýpkám žehnajíce,  
> a všudy vniknou, do měst, do vesnice,  
> do hradů, stodol, do chlévů i věží,  
> nějakou vílu nalezl bys stěží.  
> Kde hemžilo se dříve dryádami,  
> tam chodí nyní kazatelé sami  
> a čtou zde večer jako za svítání  
> modlitby své a bohoslužby ranní,  
> jak v kutně táhnou od vesnice k městu.  
> Ženy teď mají bezpečnou už cestu  
> pod každým stromem, v každém houští, kři;  
> krom mnicha se už můra nespatří —  
> a mniši ve zlém ženu netlačí!

> Král Artuš čítal mezi nejmladší  
> své rytíře i toho mládence,  
> jenž jel si jednou z lovu při řece,  
> a náhoda vtom v cestu přivedla mu  
> na polní cestě dívku zcela samu.  
> Nic se jí neptal, nedbal na obranu  
> a mocí zbavil panenství tu pannu.  
> A proto lidé tolik nadělali  
> a tolik žalob došlo na něj králi,  
> že rytíř ten byl souzen podle práva  
> a měla mu být useknuta hlava,  
> jak zákona to chtěla litera.  
> Královna však a paní kdekterá  
> o smilování lkaly vytrvale,  
> až dostal život darem z rukou krále,  
> ať královna, co zmane si, s ním dělá,  
> ať zachrání ho, či ho zhubí zcela.

> Dík vzdala králi horoucími slovy  
> a jednou takto děla k rytířovi,  
> když viděla, že přišel vhodný čas:  
> „Napořád ještě v sázce je tvůj vaz  
> a napůl mrtev, napůl živ jsi teď.  
> Budeš smět žít, když dáš mi odpověď,  
> po jaké věci ženy nejvíc touží.  
> Pozor, ať kat si krk tvůj nezaslouží!  
> A jestli neznáš odpovědi vhodné,  
> dávám ti lhůtu do roka a do dne,  
> aby sis našel, zda by ti kdo řek,  
> jak rozlouskneš ten tvrdý oříšek.  
> Dáš mi však slovo, dřív než odjet smíš,  
> že osobně se zase dostavíš.“

> Rytíř si vzdychl, zkrušen touhle ranou,  
> ale co dělat? Což měl na vybranou?  
> I rozhodl se vyrazit a jet  
> a po roce jí přinést odpověď,  
> jakou mu vnukne v dobrotě své Bůh;  
> a rozloučiv se, vyjel nazdařbůh.

> Každý kout v zemi hleděl vymésti,  
> kde trochu jen moh doufat ve štěstí  
> a vypátrat, co ženy nejradš mají;  
> leč neobjevil nikde, v žádném kraji  
> ani dva lidi stejné záliby,  
> co objasnění stejné dali by.

> Ten řek, že zlato nejvíc ženy blaží;  
> ten zas, že čest; ten — po kráse že baží;  
> ten šaty řek; ten — rozkoš v posteli  
> a vdát se zas, když ztratí manžely.

> Či že nám srdce v proudu lichotek  
> nejspíše měkne, jak zas jiný řek,  
> a to vám nelžu, trefil blízko k cíli;  
> vždyť lichotky nás vždycky ochočily  
> a na pozornost, na lichotnou péči  
> se chytne ryba malá jako větší.

> Též říkali, že máme nejradši  
> vše dělat tak, jak nám se uráčí,  
> když nevytýká muž nám naše vady,  
> leč jedná s uznáním dle naší rady.  
> A strefili se, vždyť my, všechny ženy,  
> sotva jsme někým byly vyplísněny,  
> hned vyvádíme, když nám pravdu řeknou.  
> Jen ať to zkusí, kdo mě nazve štěknou!  
> Byť naše srdce spoustu hříchů tají,  
> ať za moudré a ctné nás pokládají!

> Též říkali, že radost žena mívá,  
> když lidé myslí, že je spolehlivá,  
> že v předsevzetí stojí vytrvale  
> a svěřené že nevyzradí dále.  
> To však je vpravdě zcela naruby —  
> žena a držet jazyk za zuby!  
> Však o tom svědčí Midas od Ovida.  
> Znáte ten příběh? V něm se vypovídá,  
> že Midas měl pod dlouhatánskou kšticí  
> pár uší délkou oslích slechů zvíci,  
> leč doved skrývat, že je dlouhouchý,  
> a lidé o tom neměli ni tuchy;  
> nikdo to neznal, kromě jeho ženy,  
> již miloval a jíž byl nakloněný.  
> Prosil ji, aby ani živé duši  
> neřekla, jaké netvorné má uši.

> I zařekla se, že ni za svět celý  
> k té hanebnosti by ji nepřiměli,  
> že neuvrhne muže v ostudu,  
> že zamlčí to už jen ze studu.  
> Leč poznala, že snad ji zahubí to,  
> když tajemství má nosit věčně skryto,  
> tak začalo v ní bobtnat a tak růst,  
> že aspoň slovo muselo jí z úst.  
> Netroufla si s tím přijít na člověka,  
> i zaběhla si v blata nedaleká —  
> plameny už jí srdce spalovaly —  
> a jako bukač buká nad močály,  
> k vodě si lehla, sklonila se k ní:  
> „Nezraď mě, vodo, ve svém šplouchání,  
> a co ti řeknu, pro sebe si nech;  
> můj muž má místo uší oslí slech!  
> Duše má pokoj, teď už je to venku,  
> byla bych se tím zalkla za chvilenku!“

> Vidíte, i když zamlčíme věc  
> snad na chvilku, ven musí nakonec.  
> Kdo ještě chce, ať si i konec přidá;  
> může jej celý najít u Ovida.

> Když rytíř onen, o němž mluvím hlavně,  
> zřel, že mu nikdo neporadí správně  
> s tím, po čem nejvíc touží všechny ženy,  
> byl chudák v srdci všecek zaražený;  
> trvání lhůty zrovna skončilo mu,  
> den nadešel, i musel zpátky domů.  
> A jak tak jede, v duši temné stíny,  
> náhodou zajel v lese do tišiny,  
> kde náhle spatřil zástup tanečnic,  
> dva tucty dívek nebo ještě víc.  
> Tu dostal nápad uvidět je zblízka,  
> v naději, tam že poučení získá.

> Dřív ale než se dostat mohl k cíli,  
> ty tanečnice se mu vytratily.  
> Stvoření živé neviděl kol hnout se,  
> jen starou bábu sedět na palouce,  
> tak šerednou, že nelze myslet víc.  
> A tahle bába povstala mu vstříc:  
> „Rytíři,“ řekla, „odtud nevyjdeš!  
> Řekni mi ale pravdu, co tu chceš,  
> snad by se našel proti tomu lék;  
> vždyť moudrost s sebou přináší můj věk.“

> „Matičko drahá,“ rytíř jen si vzdych,  
> „smrt čeká mne, když nenalezl bych  
> to, po čem ženy touží nejžhavěj.  
> Když poradíš, vše, oč si řekneš, měj!“

> Tu řekla: „Stvrď mi tedy rukoudáním,  
> že uděláš mi, co bude mým přáním,  
> pokavad bude splnění v tvé moci;  
> a zvíš to ještě před příchodem noci!“

> „Platí!“ řek rytíř. „Na to máš můj slib!“

> „Pak,“ na to ona, „tvrdím bez pochyb,  
> že nezemřeš; jsem zcela přesvědčena,  
> že shodně se mnou smýšlí každá žena.  
> Té nejpyšnější z nich se třeba ptej,  
> co závojem si halí obličej,  
> a moje slova žádná nepopře ti.  
> Nač dlouho mluvit, teď už můžem jeti!“

> Pak do ucha mu pošeptala větu,  
> a prý ať má se beze strachu k světu.

> Když přišli k dvoru, rytíř hlásil chutě,  
> že dostál slibu ve sjednané lhůtě  
> a k odpovědi že je přichystaný.  
> Tu mnohé dámy vznešené a panny,  
> a pro svou moudrost taky mnoho vdov,  
> posoudit přišly pravdu jeho slov,  
> s královnou v čele v tomhle tribunále;  
> a potom rytíř vybídnut byl dále.

> Rozkaz byl dán, ať všechno ztichne v síni,  
> a rytíř měl všem odpovědět nyní,  
> po čem že nejvíc pozemšťanky touží.  
> Ten rytíř vůbec neocit se v louži,  
> leč mužný hlas hned uměl pozvednout  
> v odpověď, kterou slyšel celý soud.  
> „Má královno,“ řek, „ženy nejraději  
> ze všeho vždycky mužům poroučejí  
> a ovládnout vždy každá žena chce  
> ať manžela či svého milence.  
> To chcete nejvíc! Je-li vám to vhod,  
> připravte si mě třeba o život!“

> A žádná ze všech panen, žen a vdov  
> nemohla popřít pravdu jeho slov;  
> že prý ho čeká milost zasloužená.

> Tu vyskočila ona stará žena,  
> kterou ten rytíř našel v lese v trávě.  
> „Královno, milost!“ křikla pronikavě.  
> „Než skončí soud, mně učiň po právu!  
> To ode mne měl rytíř průpravu  
> a přislíbil mi za to rukoudáním,  
> že splní všechno, co bude mým přáním,  
> když nezbrání mu žádná síla vyšší.  
> Rytíři, žádám, celý soud to slyší,  
> aby sis vzal mě hnedka za svou choť;  
> víš dobře, mně že vděčíš za život,  
> že tahle pravda zapírat se nedá!“

> Tu rytíř vykřik: „Běda mi, ach běda!  
> Já nepopírám učiněný slib,  
> pro lásku boží, vyber si však líp!  
> Mě nech a vem si všechno moje zlato!“

> „To radši peklo!“ odsekla mu na to.  
> „Třeba jsem stará, ošklivá a chudá,  
> mnou nehnula by všechna zlatá ruda  
> v útrobách země, abych ustoupila  
> a nebyla tvá ženuška a milá!“

> „Má milá!“ vykřik. „To spíš zatracení!  
> Žel, že kdy šlechtic mého postavení  
> tak podlým kouskem zneuctěn být moh!“

> Ale nic naplat, nakonec náš hoch  
> byl přece nucen oženit se s ní,  
> aby s ní sdílel lože svatební.

> Tady mne možná stihnou vaše výtky,  
> že z nedbalosti nedám do povídky  
> popis té celé radosti a slávy,  
> s nimiž se přece vždycky sňatek slaví.  
> Té výtky však mě každý snadno zprostí;  
> nebylo ani stopy po slavnosti,  
> bylo jen plno starostí a vzdychů.  
> Dal se s ní oddat ráno, zcela v tichu,  
> a přes den dřepěl doma jako sova;  
> tak strašná byla žena rytířova.

> A co pak v nitru zakoušel, můj Bože,  
> když s ní měl večer prvně sdílet lože!  
> Sem tam se vrtěl, pryč se odvraceje,  
> a trpěl tím, že bába se mu směje  
> a říká: „Muži, nač ty drahoty?  
> Dělá to s ženou každý jako ty?  
> To u dvora se takhle svatba slaví?  
> To každý rytíř je tak upejpavý?  
> Jsem přece tvoje manželka a milá,  
> já jsem ti přece život zachránila!  
> Což jsem ti někdy ublížila snad,  
> že první noc mi srdce můžeš rvát?  
> Jen blázen si tak hloupě počíná.  
> V čem je má vina? Co je příčina?  
> Budu-li moci, hned to napravím.“

> „Napravíš!“ vykřik. „Panebože, čím?  
> Jakpak bys mohla napravit tu škodu!  
> Ke všemu jsi i z ubohého rodu,  
> k té ošklivosti, k tomu svému stáří,  
> že není div, jak špatně se mi daří.  
> Vyrvi mi srdce, Bože můj, a brzy!“

> „Tak tedy,“ řekla, „to tě nejvíc mrzí?“

> „Ba právě,“ řekl, „což je třeba více?“

> „To, pane můj, dá snadno napravit se,  
> budu-li chtít, dřív než tři noci minou,  
> to ale musíš ke mně spustit jinou!

> Co však tu říkáš o šlechtickém rodu,  
> který byl zděděn s předky po původu  
> a který, myslíš, dělá šlechtice,  
> neplatí víc než kdákot slepice.  
> Na toho hleď, kdo nevychází z ctnosti  
> jak v soukromí, tak vůči veřejnosti,  
> po dobrých činech touže nejvíce;  
> v tom lze ti právem vidět šlechtice!  
> Od Boha máme býti zušlechtěni,  
> ne řadou předků nebo pro své jmění,  
> a třeba po nich máme dědictví,  
> které se erby vznešenými skví,  
> přec nelze po nich v ničem poděditi  
> to jejich vlastní ctnostiplné žití,  
> pro něž se oni stali šlechtici  
> a jež nás nutí téhož dosíci.  
> Moudře to řek ten básník z Florencie,  
> ten Dante, verši, hle, zde cituji je,  
> takhle to říká v jedné ze svých básní:  
> ‚Jen zřídka rostou z chabé větve vlastní  
> člověka ctnosti: šlechetnost Bůh dává  
> jen tomu, kdo ji v Bohu vyhledává.‘  
> Nic nemohou nám odkázati předci  
> než jmění, jež je pomíjivou věcí.

> A každý stejně jako já to ví,  
> že kdyby v rodu bylo šlechtictví,  
> pak musela by v každém pokolení  
> ctnost projevit se, jež se nepromění  
> na veřejnosti ani v soukromí  
> a hřích a podlost spáchat neumí.

> Dům najdi tmavý, že bys nenalez  
> po Kavkaz tmavší, oheň dovnitř vnes  
> a pryč odejdi po zavření vrat;  
> a oheň přece stejně bude plát,  
> jako by plál před velkým davem lidí;  
> tak přirozené zákony jej řídí,  
> dím na mou duši — plál by, než by zhas.

> Šlechetnost však, jak dokážu ti zas,  
> nemožno zdědit; lidé nepodobni  
> jsou ve svých činech hořícímu ohni,  
> jenž po své vlastní povaze se činí.  
> Ví Bůh, jak často velkých pánů syni  
> hanebně žijí, jak bývají hříšní.  
> A kdo jen proto šlechtictvím se pyšní,  
> že slavný dům byl místem jeho zrodu,  
> že z šlechetného, starého je rodu,  
> aniž sám skutkem následovat chce  
> své šlechetné a vzácné předchůdce,  
> je nicka, byť měl titul bůhvíjaký,  
> a sprostý čin nás mění ve sprosťáky,  
> šlechtictví není jenom předků jméno,  
> jež jejich ctností bylo vyzdviženo;  
> to je ti cizí, nemáš práva na ně.  
> Své šlechtictví máš jenom z boží dlaně,  
> tvou šlechetnost jen On má na vůli,  
> tu nezdědíš tak jako tituly.

> Však Valerius říká, jen to věz,  
> jak Tullius Hostilius se vznes,  
> v mocného vyrost z bídy člověka.  
> Co Boëthius psal, co Seneca?  
> Tam výslovně je psána pravda jedna,  
> že šlechtic ten je, šlechetně kdo jedná.  
> A proto, choti, shrnuji v té věci:  
> Třebaže hrubí byli snad mí předci,  
> Bůh přece může ze své milosti,  
> jak doufám, přát mi život ve ctnosti.  
> Pak budu šlechetná, když v činech mých jen  
> ctnost se projeví, a nikdy hřích.

> A myslíš-li, že chudobou jsem vinna,  
> pomni, že Bůh náš poslal svého syna,  
> jenž v chudobě žil dobrovolně s námi;  
> a všichni lidé pochopí už sami,  
> že Ježíš Kristus, nebeský náš král,  
> to, co je k hanbě, by si nevybral.  
> Chudoba skromná zaslouží si úcty;  
> čti Senecu a jiných celé tucty.  
> Kdo chudě žije při pokojném díle,  
> je bohatý, byť byl si bez košile.  
> A ten, kdo příliš po bohatství prahne,  
> je chudák, neboť cíle nedosáhne.  
> Leč kdo nic nemá, nemá žádné touhy,  
> je bohat, byť byl tobě chuďas pouhý.

> Chudoba ctnostná může zpívat sobě;  
> Juvenal v žertu mluví o chudobě:  
> ‚Chudák si zpívá, i když lupiči  
> u cesty na něj úklad políčí.‘  
> Chudoba tísní, leč i dobro činí,  
> umění mnohých bývá původkyní;  
> moudrosti též je dobrou učitelkou  
> tomu, kdo má s ní trpělivost velkou.  
> Chudoba, kterou zdánlivě se chřadne,  
> je poklad, jejž ti nikdo neukradne.

> Když člověk chud je, nouze často dá mu  
> proniknout k Bohu a též k sobě samu.  
> Chudoba, myslím, brýle jsou, v jichž skle  
> rozeznat můžeš pravé přátele.  
> Já nechávám tě taky na pokoji,  
> tak už mě netrap pro chudobu moji!

> To, že jsem stará, uráží tvé city?  
> I když snad nejsou žádné autority,  
> jež o tom píší, vždyť vy sami, páni,  
> jste zavedli to starců uctívání;  
> ‚otče‘ je zvete, ochránci vy slabých;  
> však citátů dost o tom nalezla bych.

> Jestli ti stářím, ošklivostí vadím,  
> tak parohy ti aspoň nenasadím;  
> škaredá bába, na tom je snad dost,  
> uchová nejlíp svoji nevinnost.  
> Když vím však teď, co máš mi za chyby,  
> hned ukojím tvé světské záliby.

> Vybeř si tedy z těchhle věcí dvou:  
> chceš mě mít radši starou, ošklivou,  
> až do smrti však pokornou a věrnou,  
> že nezažiješ se mnou chvilku černou,  
> a nebo mám být mladá, s pěknou lící,  
> aby ses musel svého klidu zříci  
> pro srážky s těmi, kteří ve tvém domě  
> a snad i jinde seběhnou se pro mě?  
> Tak jen si vyber, co bys přál si spíš?“

> Ten rytíř dumal, vzdych, jaký má kříž,  
> leč nakonec řek na to její ptaní:  
> „Má drahá ženo, lásko má a paní,  
> tvé moudré vládě podřídím se rád;  
> rozhodni sama, jak se to má stát,  
> oběma aby nám to bylo ke cti!  
> Mně je to jedno; jak si ty chceš vésti,  
> to bude jistě nejlepší i pro mě.“

> „To znamená, že mám teď vládu v domě,  
> že mohu jednat po svém ve všem všude?“

> „Ba, ženo,“ řekl, „nejlepší to bude!“

> „Tak mi dej pusu! Už je po boji!  
> Věř, pro tebe teď budu obojí;  
> hezká i věrná totiž býti mohu.  
> Ať přijdu o rozum, to přisámbohu,  
> tak oddaná a věrná nebudu-li,  
> jak lze jen ženě při nejlepší vůli!  
> A nebudu-li kráska k pohledání  
> do zítřka, jako nejkrásnější paní  
> na celém světě, kde jen slunce svítí,  
> pak, jestli chceš, mi můžeš zkrátit žití!  
> Shrň záclonu a pohleď! Stojím v slově?“

> A když zřel rytíř zcela opravdově,  
> že omládla, a spatřil její krásu,  
> pevně ji objal radostí kol pasu  
> a cítil, jak mu v srdci blaho vzrůstá,  
> a natisíckrát zulíbal jí ústa.  
> A ona byla ráda svolna k všemu,  
> co libost v lásce působilo jemu.

> A tak si žili, dokud neskonali  
> v té rozkoši. A nám dej, nebes králi,  
> manžely mírné, mladé, čerstvé v loži,  
> a přežíti je dejž nám přízeň boží!  
> A také prosím, Bůh ať život zkrátí  
> tomu, kdo nechce ženu poslouchati;  
> a na mrzuté dědky, na držgrešle,  
> ať brzy ránu morovou svou sešle!

</section>

[^1]: Láska vítězí nade vším. _Pozn. překl._

[^2]: Je otázka, kterého ustanovení práva použít. Fráze, kterou půhončí nejčastěji slyšel při soudních přelíčeních. _Pozn. překl._

[^3]: Požehnejte – častý výkřik vyjadřující překvapení nebo hrůzu a přivolávající požehnání svatých ochránců. _Pozn. překl._

[^4]: Jed. _Pozn. překl._

[^5]: Do tvých rukou (se odevzdáváme, Pane) – z lat. modlitby. _Pozn. překl._

[^6]: Kdo tam? _Pozn. překl._

[^7]: Živitelko vykupitelov – označení matky Ježíšovy. _Pozn. překl._

[^8]: Probůh. _Pozn. překl._

[^9]: Na počátku (bylo slovo). Úvodní věta biblického evangelia sv. Jana. _Pozn. překl._

[^10]: Žena je mužova zkáza. Chaucer ve svém smyslu pro humor nechá Kokrháče překládat tento výrok právě opačně. _Pozn. překl._

[^11]: Kořen všeho zla je chtíč. _Pozn. překl._

[^12]: Mnohokrát děkuji. _Pozn. překl._

[^13]: Jako přednášející profesor, tedy zasvěceně. _Pozn. překl._

[^14]: Ty, který s otcem (Bohem a Duchem svátým žiješ a kraluješ jako Bůh po všechna století. Amen.). Začátek latinské žehnací formule. _Pozn. překl._

[^15]: Bůh s tímto domem – pozdrav. _Pozn. překl._

[^16]: Pravím vám bez pochyby. _Pozn. překl._

[^17]: Vyneslo srdce mé (slovo dobré) – latinská slovní hříčka, začátek pětačtyřicátého biblického žalmu, současně eructare znamená „říhati“. _Pozn. překl._

[^18]: Vyhovím, zalíbím se. Podle prvního slova biblického žalmu a křesťanského hymnu. _Pozn. překl._

[^19]: Vysvětlování neznámého pojmu ještě méně známým. _Pozn. překl._

[^20]: Doslov je obsažen v knižním vydání titulu, vzhledem k licenčním omezením nemohl být převzat do e-knihy. _Pozn. red._

[^21]: V zájmu srozumitelnosti textu a současně plynulosti četby jsou vysvětlivky cizojazyčných (většinou latinských) výrazů připojeny přímo k místu použití těchto slov či úsloví. _Pozn. red._
