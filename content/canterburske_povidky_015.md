---
title: Vyprávění mnichovo
subtitle: Lucifer
---

> Když dokončil jsem svoji historii  
> o Melibeovi a Prudencii,  
> řek hostinský: „Můj svatý Madriáne,  
> jsem věrný manžel před pohledem Páně,  
> však piva sud bych bez řečí dal za to,  
> kdyby má dobrá žena slyšela to!  
> Ta, přiznám se vám, nemá ani zdání  
> o mírnosti, co měla tahle paní.  
> Kristova noho! Když mám bít své sluhy,  
> přinese klacek se suky, a tuhý,  
> a křičí: ‚Zab je! Zab ty lotry hned!  
> Přeraž jim kosti, zpřerážej jim hřbet!‘  
> A když nějaký soused v kostele  
> ji nepozdraví řádně, hned je zle;  
> a co teprv, když místo zasedne jí!  
> To je pak řev! Hned pěst mám v obličeji  
> a: ‚Pomsti svoji ženu, to jsi muž?  
> Kristovy kosti! Hned mi dej svůj nůž  
> a jdi si sednout k mému kolovrátku!‘  
> A denně slyším znovu od začátku:  
> ‚To jsem se chytla!‘ výtka stíhá výtku,  
> ‚že jsem si brala tebe, třasořitku!  
> Vždyť každý kluk tě strčí do kapsy!  
> Ty bránit ženu! Ty, a troufat si?!‘  
> Tak takhle žiju; když se nechci rvát,  
> spasí mě před ní leda útěk z vrat.  
> A kdybych nechtěl bouřit její hněv,  
> rvát musel bych se jako vzteklý lev.  
> Jednou mě takhle k mordu dožene,  
> a tak mne ještě z obce vyžene.  
> Jsemť nebezpečný, nůž když v ruce mám,  
> na ni si ale přece netroufám.  
> Má pěsti jako hrom, jak pozná každý,  
> kdo protiví se jí a kdo ji dráždí.  
> Nač se však rmoutit, drazí přátelé!

> Tak, pane mnichu, hezky vesele!“  
> obrátil hovor. „Nekazte nám hru!  
> Už blížíme se těsně k Rochestru!  
> Jen popojeďte, teď je na vás řada!  
> Však vaše jméno mě teď nenapadá;  
> jak vám mám říkat? Jste dominus John,  
> nebo don Tomáš, či don Albion?  
> A jaké máte jméno po otci?  
> Kůžičku máte věru kvetoucí;  
> na dobré pastvě jste si vypás břuch,  
> ne jako kajícník či bledý duch.  
> Vy máte jistě ouřad velkolepý,  
> bdít nad sakristií anebo sklepy!  
> Při duchu svého táty, řek bych vám,  
> že, kde jste doma, tam jste jistě pán.  
> Vy nejste novic nebo prostý mnich,  
> jste spíše mocný vládce, řekl bych,  
> a k tomu máte postavu a svaly,  
> že byste mohl rovnou lámat skály.  
> A zatrať Bůh tu pošetilou hlavu,  
> co určila vás duchovnímu stavu;  
> jaký to kohout bujný by z vás byl,  
> mít jen tu možnost, kolik máte sil,  
> abyste moh své chtíče ukájeti;  
> co byste zplodil zdravých, statných dětí!  
> Ach Bože můj, a vy chodíte v kutně!  
> Být já tak papež, to by bylo smutné  
> odpírat ženu mužům plným síly,  
> byť na temeni vyholeni byli!  
> Však se ta škoda pozná na kolébce!  
> Církev nám bere nejbujnější hřebce,  
> my laikové jsme pouzí měkkýši!  
> A odnož sotva kmen svůj převýší;  
> proto jsou naši potomci tak slabí  
> a na plození malátní a chabí.  
> To proto naše ženušky tak rády  
> ukojí s mnichy svoje bujné spády;  
> platíte nejlíp Venušiny splátky,  
> ne halíře, leč pěkné těžké zlatky!  
> Nic ve zlém, pane, já jen do legrace;  
> žert, jak však víme, může pravdou stát se.“

> Mnich zachovával důstojnost a klid,  
> a potom řekl: „Chci se pokusit,  
> ač neslušnost-li v tom kdo nespatří,  
> říci vám příběh, ba i dva či tři.  
> Kdo tedy chceš, jen popojeď sem blíž  
> a o tom, jak žil svatý Edvard, slyš!  
> Či tragédií pár snad pro začátek,  
> těch znám snad sto, jich nemám nedostatek.  
> Abych vám řekl, co je tragédie,  
> toť příběh z dávných zápisů; v ní žije  
> památka slávy různých veličin,  
> na které potom padl temný stín,  
> že v bídě zašli ti, kdož byli pány.  
> Ty příběhy jsou často veršem psány  
> o šesti stopách čili hexametrem;  
> mnohé jsou v próze nebo jiným metrem  
> rozličných délek, jak je komu vhod.  
> To bude, myslím, stačit pro úvod.

> Nu, poslouchejte tedy, chcete-li;  
> chci, abyste však předem věděli,  
> že nebudu vše říkat po pořadí,  
> tak jak to v knihách po hodnostech řadí,  
> nejdříve papež, císař pak, pak král,  
> leč že jsem všechno napřeskáčku vzal,  
> to, co mi přišlo právě na paměť;  
> omluvte, prosím, nevědomou změť!“  
> V těch tragédiích oplakávám, žel,  
> osudy těch, kdož z výše vznešené  
> tak upadli, že lék se nenašel,  
> jenž by jim vrátil štěstí ztracené.  
> Kdo Fortunu, když prchá, dožene?  
> Kdo zadrží kdy štěstí přelétavé?  
> Nevěřte nikdo slepé Štěstěně;  
> mé příklady jsou pradávné a pravé.

> Ač nebyl člověk, ale anděl v ráji,  
> já Luciferem nejspíš začal bych.  
> Ač andělé se štěstí vymykají,  
> z výsosti přece padl pro svůj hřích  
> a dosud leží ve tmách pekelných.  
> Ó Lucifere, pýcho andělů,  
> teď Satan jsi a za to, že jsi zpych,  
> pads hluboko a neunikneš zlu!

### Adam

> Hle, Adam, jehož v sadu damascenském  
> svou rukou stvořil všemohoucí Pán,  
> jenž nebyl zplozen mužem v lůně ženském;  
> až na jediný strom byl ráj mu dán.  
> Na zemi nebyl nikdy větší pán  
> než Adam, dříve než si troufal krásti,  
> a z blaženství byl za to vykázán  
> do dřiny, do muk pekelných a strasti.

### Samson

> Hle, Samson, ten, který byl zvěstován  
> andělem dlouho před svým zrozením;  
> byl Bohu zaslíben, jak chtěl to Pán.  
> Dokud měl zrak, byl vládcem vznešeným  
> a nikdo nemoh poměřit se s ním  
> co do chrabrosti, do tělesných sil.  
> Až s tajemstvím se svěřil ženám svým  
> a sebe sám tak bídně zahubil.

> Taková byla síla rekova,  
> že beze zbraně, jen tak holou dlaní  
> zabil a roztrh na dvě půlky lva,  
> když na svatbu kdys bral se za svou paní.  
> Leč ženinu přec podleh naléhání,  
> a tajemství své vydal takhle v sázku;  
> i zradila ho sokům bez meškání  
> a opustila pro novější lásku.

> Tři stovky lišek chytil Samson lítý,  
> ocasy jejich svázal dohromady  
> a zapálil je tak, že oheň vznítil  
> a rozdmýchal jej za liščími zády.  
> I vzplála réva, obilí i sady,  
> kam zaběhli ti liščí paliči.  
> A tisíc mužů zabil během vády,  
> když za zbraň měl jen čelist osličí.

> A když je pobil, tak ho jala žízeň,  
> že obrátil se v mukách k Hospodinu:  
> „Ó smiluj se a prokaž mi svou přízeň  
> a dej mi napít, nebo bídně zhynu!“  
> Tu z čelisti té, vyschlé na sušinu,  
> z jednoho zubu svěží pramen trysk,  
> i ukojil svou žízeň za vteřinu,  
> jak v knize Soudců můžeme to číst.

> A v Gaze navzdor davu Filištínských  
> jedenkrát v noci paží zocelenou  
> městskou jim bránu mocnou silou vyzdvih  
> a odnesl ji klidně na ramenou  
> před zraky všech na pláňku vyvýšenou.  
> Ó Samsone, jak statečně sis ved,  
> že kdybys nebyl oklamán tou ženou,  
> rovného tobě nenašel by svět!

> Samson se chránil kořalky i vína  
> a jeho hlavy nedotkl se břit,  
> jak nařídil mu anděl Hospodina;  
> v kučerách svých měl pramen síly skryt.  
> A vedl všechen izraelský lid  
> po plných dvacet let, vždy rok co rok,  
> až se tou ženou nechal ošálit,  
> a pak mu z očí vytrysk slzí tok.

> Dalile řekl, v čem je jeho síla,  
> tak miloval ji v slepé důvěře;  
> leč jeho sokům všechno prozradila,  
> a když s ní spal, tu ve své nevěře  
> mu ostříhala dlouhé kadeře  
> a vydala ho nepřátelům pak.  
> Ti nečekali, až se sebéře,  
> leč spoutavše ho, zničili mu zrak.

> Než jeho vlas byl krátce ostříhán,  
> svět neměl pro něho dost silných pout;  
> teď tahá mlýn a do dřiny je štván  
> nebo se choulí ve vězeňský kout.  
> Ó Samsone, ty, jenž jsi mohl slout  
> soudcem a vládcem, nejsilnějším z lidí,  
> ze slepých očí liješ slzí proud,  
> když upadl jsi do hanby a bídy!

> A teď vám povím, jak ten chudák zhas.  
> Když pro posměch jej vzali ke svým hrám  
> ti nepřátelé na slavnostní kvas  
> ve veliký a vyzdobený chrám,  
> poslední nápor podnikl on tam:  
> strh sloupy dva a s nimi celý strop  
> a nepřátelé jeho i on sám  
> v těch ruinách a troskách našli hrob.

> Knížata, vládci byli pohřbeni  
> a jiných lidí na tři tisíce  
> pod strženého zdiva kamení.  
> Tím končí Samson v té mé povídce.  
> Ten dávný příklad služ vám po výtce  
> co varování; mlčte ve všem všudy  
> před ženou o tom, co kdo ztajit chce,  
> a zvlášť když běží o život a údy!

### Herkules

> O Herkulovi, čackém válečníku,  
> o jeho činech každý vypráví,  
> že byl svou dobou květem výtečníků;  
> on zabil lva a vzal si kůži lví;  
> Kentaury zkrotil; konec krvavý  
> Harpyjím zchystal, ptačím příšerám;  
> jablka zlatá vyrval drakovi  
> a z pekel ukradl psa Kerbera.

> Jedovou hydru zabil jeden den  
> a tyran Busiris jím též byl ubit  
> a vlastním koním k žrádlu předhozen;  
> zlomeným rohem Acheloa chlubit  
> se rovněž moh a Caca doved zhubit;  
> i Anteus, ten obr, před ním kles;  
> a divokého kance uměl ubít  
> a na ramenou klenbu nebe nes.

> Ba, nikdo nesklál tolik netvorů  
> tak jako on, co svět náš světem stojí;  
> a ode dvora létla ke dvoru  
> ta pověst o něm, o hrdinství v boji.  
> Svět celý prošel, všude na výboji,  
> a nikdo neměl na něho dost sil;  
> a mocné sloupy jako trofej svoji  
> na obou koncích světa zasadil.

> Však Dejanira, hrdinova milá,  
> krásná jak máje kvítek rozmilý,  
> jak čteme v knihách, ta mu připravila  
> novou a čistou pestrou košili.  
> Ó žel a běda, jak je osud zlý!  
> Tu košili tak lstivě prosák jed,  
> že když ji oblék, tu mu za chvíli  
> vyhnilo maso v jeden strašný vřed.

> Jsou autoři, kteří ji omlouvají,  
> to zrádný Nessus utkal prý ten šat;  
> já nechávám je, možná pravdu mají.  
> Ten jed však vnik do Herkulových zad,  
> a tak mu začal maso z těla rvát,  
> že, vida, jak se jeho osud zvrt,  
> v plamenech zemřel, žárem ohně sžat,  
> neb potupnou mu byla jedem smrt.

> Tak skončil Herkules, ten slavný rek.  
> Hle, vrtkavá jak byla Fortuna!  
> Kdo hledá světskou čest a majetek,  
> dřív nežli zví, je u samého dna.  
> Moudrý je ten, kdo vlastní srdce zná.  
> Vždyť úsměv Fortunin je hrozbou též;  
> v záloze vždycky číhá, proradná,  
> a zavrhne tě, než se naděješ.

### Balsazar

> Syn Nabukadnezarův, Balsazar,  
> po smrti otce stal se pánem říše.  
> Otcovy pýchy nezalek ho zmar,  
> žil stejně zle, ba ještě hůře spíše;  
> uctíval modly v pohrdavé pýše  
> a myslel si, že nejjasněj se skví.  
> Leč Fortuna ho rázem svrhla z výše  
> a rozdělila jeho království.

> Kvas jednou vystrojil pro tisíc pánů  
> a pobídl je, ať se rozveselí.  
> Pak volal sluhy, slyšte, co měl v plánu:  
> „Přineste sem ty nádoby,“ jim velí,  
> „jež v dobách rozkvětu můj otec smělý  
> dovezl z chrámu v Jeruzalémě!  
> A vzdejme díky bohům, že jsme směli  
> to udržet, co on vnes do země!“

> A jeho žena, šlechta, konkubíny,  
> se obsluhovat dali vznešeně  
> z těch svatých nádob všelikými víny.  
> Vtom král však uzřel ruku na stěně,  
> písmenu rychle kladla k písmeně,  
> až hrůzou z toho pobledla mu líc.  
> Ta ruka, na niž hleděl zděšeně,  
> napsala Mene, tekel a nic víc.

> A v celé zemi nenašel se mág,  
> jenž vysvětlil by smysl toho psaní,  
> až Daniela pozvali si pak.  
> „Bůh, králi, tvému otci dal svou dlaní,“  
> tak promluvil, „čest, moc a panování,  
> leč on svou pýchou Boha zneuznal;  
> i seslal na něho Pán sužování  
> a jeho říši rozdělil a vzal.

> Z lidského rodu vyvržen v ten čas,  
> jak známo je, on s osly přebýval;  
> v dešti i v slunci s hovady se pás,  
> až vnuknutím pak přece rozpoznal,  
> že Bůh je ze všech nejmocnější král,  
> že podléhá mu každý hodnostář.  
> A Pán mu za to, že se takhle kál,  
> zas vládu navrátil i lidskou tvář.

> Tys vše to znal; kdo tušit moh, že syn  
> v otcově pýše rebelantské prodlí?  
> Zneuctěn tebou byl náš Hospodin.  
> Číš jeho poskvrnit byl skutek podlý;  
> tvá žena, děvky tvé se s tebou shodly,  
> ze svatých nádob popíjely vína  
> a uctívaly s tebou tvoje modly;  
> za to tě čeká pomsta Hospodina!

> On seslal dlaň, co na omítce stěn  
> napsala Mene, tekel. Dle těch run  
> jsi dovládl, byls lehkým nalezen  
> a zavržen ke králům bez korun;  
> říš Médům propadne a Peršanům!“  
> Té noci krále zhltl smrti chřtán  
> a Darius pak dostal jeho trůn,  
> ač jeho nárok nebyl nikde psán.

> Z toho si, páni, vzít lze naučení,  
> že vládcův los je vrtkavý a zlý;  
> když Fortuna se ve své přízni změní,  
> vše vezme mu, co míval, rozdělí  
> a rozloučí ho s jeho přáteli.  
> Přátelství lidské, Štěstěnou nám dané,  
> na zášť se mění, štěstí zklame-li;  
> to platí pro krále i pro poddané.

### Ugolino, hrabě pisánský

> O velmoži tom z Pisy, Ugolinu,  
> pro horké slzy těžko vyprávěti.  
> Za Pisou stojí věž a v jejím stínu  
> na věky věků padl do zajetí  
> a s ním i jeho maličké tři děti,  
> ne starší pěti let. Ó proklatá  
> ty Fortuno, jak můžeš ubíjeti  
> v takové kleci něžná ptáčata!

> Byl v žaláři tom k smrti odsouzen,  
> an biskup Ruggieri zapřed nit  
> intrik a lží; a takto popouzen  
> se proti Ugolinu pozved lid  
> a v žaláři mu vykázali byt.  
> Tak skrovná jeho potrava tam byla,  
> že nemohl s ní dobře vystačit,  
> a k tomu byla zkažená a shnilá.

> Jednoho dne však, právě chvíle téže,  
> kdy zpravidla jim nosívali jíst,  
> žalářník hlučně zamkl bránu věže.  
> On neřek slovo, ač si tím byl jist,  
> leč myšlenka ho v srdci začla hníst,  
> že nechají je hladem zahynout.  
> „Ó žel, že pad jsem do těchto kdy míst!“  
> A z očí vytryskl mu slzí proud.

> Nejmladší synek, byly mu tak tři,  
> se vyptával: „Proč pláčeš, tatínku?  
> Kdy nám už dají něco k večeři?  
> Nemáme aspoň chleba trošinku?  
> Nemohu usnout hlady. Božínku,  
> kdybych tak usnul a moh pořád spát,  
> když nemáme už ani drobinku,  
> to by mě v bříšku netrápil ten hlad.“

> Tak ze dne na den plakal synáček,  
> až nakonec pak, k otci přitulen,  
> „Tatínku, sbohem, musím umřít,“ řek  
> a zlíbal jej a umřel tentýž den.  
> Tu otec jeho, žalem přemožen,  
> hryzl si ruce, až krev vytryskla mu,  
> a lkal: „Ty, Štěstěno, jsi vinna jen  
> mým utrpením, hanba tvému klamu!“

> Ostatní děti myslely, že hlad  
> jej donutil se hrýzt, ne hoře běs,  
> a: „Tatínku, to nesmíš udělat!  
> Tys nám dal život, vezmi si jej dnes  
> a radši naše mladé maso sněz!“  
> Tak plakaly a během dní pak dvou  
> jeden i druhý hlady k zemi kles  
> a umřely na jeho kolenou.

> Sám v zoufalství a hlady umořený  
> ten hrabě z Pisy ukončil své žití,  
> o vše, co měl, byv obrán od Štěstěny.  
> Tím dostávám se na konec své niti.  
> Kdo více by se chtěl však poučiti,  
> velkého pěvce italského čti,  
> jehož zvou Dante, každé slovo svítí  
> v příběhu jeho s plnou jasností.

### Nero

> Ač nad Nerona nebyl hříšník větší,  
> a moh se měřit s ďáblem pekelným,  
> přec, jak nám o tom Suetonius svědčí,  
> od jihu na sever vlád světem vším  
> a všemi směry, kam jen sahal Řím.  
> Měl roucha, která byla rubín samý,  
> perla či safír s leskem modravým;  
> tak oblíbil si třpytné drahokamy.

> Císařů jiných zpupné chtíče blednou  
> před jeho pompou. Jak se tvrdívá,  
> vždy odvrh tógu, kterou vzal jen jednou,  
> tak byla jeho pýcha marnivá.  
> Síť ze zlatého míval tkaniva,  
> když rybařit si zmanul v Tiberu.  
> Zákonem byla zvůle prchlivá;  
> Fortuna hrála ve všem jeho hru.

> Řím zapálil a na ohni se pás;  
> a senátorů několik sám sklál,  
> jen aby slyšel jejich muky hlas;  
> zavraždil bratra, se svou sestrou spal  
> a vlastní matce život rozpáral,  
> jen aby viděl, kde jej počala.  
> Ó běda dni, jenž přinesl jen žal!  
> Tak daleko až zašla zvůle zlá.

> Pro matčin život neprolil ni slzy  
> a řekl jen: „To byla krásná žena.“  
> Jak jenom mohl vyslovit tak drzý  
> soud nad krásou, když byla zavražděna!  
> Pak vína číš mu byla přinesena  
> a na matku víc ani nepohléd.  
> Když krutost bývá s mocí zasnoubena,  
> žel, příliš hluboko se vsákne jed!

> Ten císař míval učitele v mládí,  
> jenž k moudrosti a slušnosti ho ved,  
> a jestli řeč knih dávných nepodvádí,  
> byl ve své době pravý ctnosti květ.  
> Žák s tímto mistrem zprvu bral se vpřed  
> tak zdárně a tak moudře v lekcích svých,  
> že, jak se praví, nebylo to hned,  
> co převládlo v něm tyranství a hřích.

> Ten moudrý Seneca, o němž je řeč,  
> byl pro Nerona ovšem nevítán;  
> bylť proti hříchu jako ostrý meč,  
> byť pouze slovem, a ne prškou ran.  
> Říkával: „Císař, jenž je mocný pán,  
> má v ctnosti mít, ne ve zvůli, svůj cíl!“  
> Do lázně za to Neronem byl vhnán,  
> kde vykrvácel z přeřezaných žil.

> Nero se také jako pacholík  
> vzpíral, když mudřec na něho bral prut;  
> vztek proto mstivý později v něm vznik  
> a k učiteli proto byl tak krut.  
> Leč Seneca byl raděj rozhodnut  
> zemřít v té lázni, než by snášel déle  
> ty útrapy a reptal na osud.  
> Tak zabil Nero svého učitele.

> Leč Fortuna si také znelíbila  
> být Neronově pýše zastánkyní;  
> větší než jeho byla její síla,  
> i řekla si: „To opravdu mě špiní,  
> když takovýhle prostopášník nyní  
> z mé vlastní vůle trůní nade všemi!  
> Nebude dlouho v té své trůnní síni,  
> já bez výstrahy srazím ho teď k zemi!“

> Bylo to v noci, kdy vzplál lidu vztek  
> za jeho viny. Zaslech davu šum  
> a sám se vydal z brány na útěk  
> a tam, kde čekal spřátelený dům,  
> tlouk na vrata; čím víc však přátelům  
> si naříkal, tím pevněj zamkli brány.  
> I bylo mu, jak prašivým je psům,  
> a šel svou cestou jako zařezaný.

> Dav hnal se tam a sem a spustil křik —  
> slyšel to dobře na své vlastní uši:  
> „Kde je ten Nero, vrah a ukrutník?!“  
> Tu strachy divže nevypustil duši  
> a k bohům volal, že ho hrůza kruší,  
> ať pomohou; a sám se pak chtěl sklát,  
> když uviděl, že bohové jsou hluší,  
> a šel se zabít poblíž do zahrad.

> Tam v zahradě dva byli chlapíci,  
> plameny jejich ohně rudě plály,  
> a k nim se vrhl Nero prosící,  
> aby mu radši hlavu uřezali,  
> leč bez potupy tělo ponechali,  
> až bude mrtev, klid by dopřáli mu.  
> A pak se zabil, tak byl uzoufalý,  
> a Fortuna se smála tomu šprýmu.

### Krésus

> Bohatý Krésus, druhdy lydský král,  
> z něhož král Cyrus takový měl strach,  
> byl zajat, když se pýchou zalykal,  
> a k upálení v ohni kat ho táh.  
> Vtom déšť však z oblak všechen oheň splách  
> a Krésus unik, díky této vláze.  
> Leč nezměnil se ve svých myšlenkách,  
> a proto pozděj skončil na provaze.

> Sotvaže unik, znovu začal reje,  
> hned zase volal vojska do zbraně.  
> Myslel si, že mu Fortuna tak přeje,  
> když seslala mu déšť ten k záchraně,  
> že nezahyne nikdy po ráně.  
> A k tomu v noci byl mu seslán sen,  
> po kterém zpychl zas tak přehnaně,  
> že pomstou svou byl všecek rozpálen.

> Byl na stromě, tak ve snu se mu snilo,  
> a Jupiter mu záda omýval  
> a potom Phoebus rouškou skvěle bílou  
> jej osušil; tím zpychl tak ten král,  
> že svoji dceru ihned povolal,  
> jež byla všeho vykládání znalá,  
> a po významu svého snu se ptal.  
> A hle, jak ona sen ten vykládala:

> „Strom,“ pravila mu, „značí šibenici,  
> a Jupiter, to značí déšť a sníh,  
> a Phoebus s rouškou bělostně se skvící,  
> toť paprsků je symbol slunečních.  
> Ty budeš, otče, viset, řekla bych;  
> omýván deštěm, v slunci budeš schnout.“  
> Tak od Fanie, vlastní dcery, stih  
> jej upřímný a nezakrytý soud.

> I pověšen byl Krésus, pyšný vládce;  
> k čemu je trůn, když vládce dovládne!  
> Tak v tragédii vždycky musí stát se,  
> tak Fortuna vždy zrádně napadne  
> mocnáře pyšné bez udání dne,  
> a proto nad tím pěvec může lkát.  
> Když nejvíc věříš jí, té proradné,  
> skryje se za mrak, připraví ti pád…
