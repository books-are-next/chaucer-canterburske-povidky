---
title: Povídka odpustkáře
subtitle: ''
contentType: prose
---

<section>

> Když kážu, páni, v chrámu z kazatelny,  
> chci, aby hlas můj všem byl slyšitelný,  
> i hlaholím a jako zvon chci znět  
> a to, co kážu, znám už nazpaměť.  
> Mám jedno téma, vždycky zas a zas:  
> _Radix malorum est cupiditas_[^11].

> Nejprve řeknu, odkud právě jdu,  
> pak veškeré své buly předvedu,  
> glejt s pečetí od krále suveréna,  
> jímž moje bezpečnost je zaručena,  
> by žádný kněz či klerik zarputile  
> mě nemoh rušit při mém svatém díle.  
> Pak mluvím zase dál, jak náleží,  
> předvádím buly psané papeži,  
> biskupy církve nebo kardinály.  
> Pak latiny své přidám trošek malý,  
> jenž okořenit kázání mé stačí  
> a vzbudí zbožnou úctu v posluchači.  
> Pak ukážu: fiólka křišťálová,  
> jež hadříky a staré kosti chová,  
> a každý mní, že jsou to ostatky.  
> V mosazné schráně mám kus lopatky  
> z ovce, již vlastnil jeden svatý žid.  
> „Pozor, co řeknu!“ vybízím pak lid.  
> „Vnořte tu kost do studnice svých vod,  
> když nadmou se vám ovce nebo skot,  
> když kous je had a červ jim v břicho vnik!  
> Kapka té vody stačí na jazyk  
> a okamžitě vrátí se jim zdraví!  
> A vaše ovce docela se zbaví  
> vší nečistoty, svrabu, neštovic  
> douškem z té studny. A dál chci vám říc,  
> pít bude-li svůj doušek každodenní  
> z té vody, dřív než zazní kuropění,  
> dobytka vlastník, vždycky před snídaní,  
> jak onen žid to učil při kázání,  
> dobytek zmnoží, statek se mu zvětší.  
> A, milí páni, žárlivost též léčí;  
> ať muž jak čert se z žárlivosti sváří,  
> když mu z té vody žena oukrop svaří,  
> zlé podezření bude navždy pryč,  
> byť sebezřejmější byl ženin chtíč,  
> byť dva pátery měla, ba i víc.

> Hle, bez prstů zde mám pár rukavic!  
> A ten, kdo do nich jenom ruku vloží,  
> tomu se sklizeň jaksepatří zmnoží,  
> pšenice, ovsa nebo ječmene,  
> stačí, když grošem na mne vzpomene!

> Však je-li v chrámu někdo přítomen,  
> křesťané drazí, z mužů nebo z žen,  
> kdo ohavně tak mohl provinit se,  
> že ze studu se straní zpovědnice,  
> či jestli mladice či žena tu je,  
> jež parohy snad muži nasazuje,  
> takový hříšník na to nemá práva,  
> těm relikvie má se neprodává!  
> Kdo na svědomí nemáš však tu hanu,  
> směle jen pojď a obětuj zde Pánu!  
> Dám rozhřešení vám; má autorita  
> je přímo bulou papežovou kryta!“

> Sto zlatých marek za to ročně beru,  
> co zahájil jsem svoji kariéru.  
> Tak jako kněz si stojím u pulpitu,  
> a jak ti křupani se usadí tu,  
> kážu jim tak, jak slyšeli jste to,  
> a jiných kejklí provozuji sto.  
> Snažím se nadmout hrdlo, jak tam přijdu,  
> na všechny strany kyna při tom lidu,  
> jako to dělá holub na báni.  
> To jazykem a rukou mrskání!  
> Vidět mě v práci, to je jedna radost!  
> Já na držgrešle, na lakotnou žádost  
> v kázání biju, aby jejich mince  
> se štědře hrnuly — a pro našince!  
> Chci vydělat, ne hledat nápravu  
> prohřešků jejich nebo nemravů.  
> A jestli umřou, čert vem jejich spásu,  
> ať jejich duše táhne třeba k ďasu!  
> Kázání mnohé, co tak hezky zní,  
> z úmyslu zlého často pramení.  
> Ten lichotkami za přízní se béře,  
> ten pokrytecky slouží kariéře,  
> tamtoho vede sláva, toho zášť.  
> Když potřebuji pro svůj útok plášť,  
> tu bodnu soka slovem při kázání,  
> a pěkně ostře! Ať se potom brání,  
> že pomlouvám ho prý jen hanebně!  
> Trp si, když škodíš bratřím mým či mně!  
> Ač nejmenuji jménem na pranýři,  
> lidé už vědí, na koho to míří,  
> podle mých různých náznaků a gest.  
> Tak platím těm, kdo chtějí se nám plést.  
> Pod rouškou svatosti tak, čistý sám  
> a dobrý zdaje se, jed rozlévám.

> A abych ráz těm kázáním svým vtisk,  
> námětem jejich bývá hříšný zisk,  
> a téma mé je proto zas a zas:  
> _Radix malorum est cupiditas_.

> A tutéž neřest kázání má tepou —  
> chtíč hrabivý, jenž mou je vášní slepou;  
> a třebaže sám nejsem hříchu prost,  
> hřích jiným vyčíst odvahy mám dost,  
> ať kaje se, kdo tak se provinil!  
> Pokání ovšem není zde můj cíl.  
> Mé kázání jen zisky z lidí páčí,  
> a to bych řekl, o tom zatím stačí.

> A potom dávám mnohé příklady  
> z příběhů starých; tohle táhne vždy!  
> Křupan má rád ty staré historie,  
> ty utkví v mozku a on pochopí je.  
> Což myslíte, když kážu a tak sháním  
> stříbro a zlato tím svým řečňováním,  
> že budu tříti dobrovolně bídu?  
> Ne, ani nápad, o to buďte v klidu!  
> Kraj od kraje si kážu po žebrotě  
> a nechci zkysnout někde při lopotě.  
> Žít v košíkářství? To bych na to pad!  
> To po toulkách jdu radši fechtovat.  
> Kdež, ve mně není apoštolská víra,  
> žádám si peněz, vlny, zrní, sýra  
> od nejchudšího čeledína třeba,  
> od bídné vdovy, která nemá chleba  
> pro vlastní rodinu, co hladem hyne.  
> Já chci pít šťávu z dobré révy vinné  
> a v každém městě míti hezkou holku.

> Teď poslyšte však, panstvo v ctěném spolku!  
> Vy chcete slyšet moji historii.  
> Řízného piva tedy poupiji,  
> a přisámbůh, znám kousek bez chyby,  
> jenž moudrostí svou se vám zalíbí,  
> neb prostopášník ač jsem dozajista,  
> umím být v řeči velký moralista,  
> když na výdělek kážu z povolání.  
> Už začínám, tož utište se, páni!  
> Ve Flandrech měli jednou mladou partu  
> jak divou do flámů a do hazardu;  
> vytloukli krčmu, hampejz kdekterý,  
> na loutny hudli, harfy, citery,  
> tančili, hráli v kostky ve dne v noci,  
> jedli a pili víc, než mohli zmoci.  
> V ďáblově chrámu modloslužbě ďasu  
> tak holdovali v kletém hodokvasu  
> obžerstvím odporným a měli kletby  
> tak ohavné, že nikdo nedoved by  
> je slyšet bez hrůzy, tak neslýchaně  
> na kusy rvali svaté tělo Páně;  
> rouhavý počin židů byl jim malý  
> a navzájem se těm svým hříchům smáli.  
> A měli děvky, útlé tanečnice,  
> cukrářky též a holky harfenice,  
> ty, co jsou pravé služebnice ďábla  
> a živí chlípnost, aby nezeslábla,  
> když zažehly ji, a jež, zlořečená,  
> s obžerstvím bývá vždycky sešvagřena.  
> Písmo je svědkem, smilný pud má kořen  
> v opilství, víně, z něhož byl též stvořen.

> Hle, s dvěma dcerami spal zpitý Lot,  
> a aniž věděl, potřísnil svůj rod,  
> tak hluboko v té opilosti kles.  
> Či v historii vizte: Herodes!  
> Jak zmoh jej vínem bujný hodokvas,  
> že u tabule přišel na rozkaz  
> k zabití Jana Křtitele — a za nic!  
> Seneca rovněž správně dí, že hranic  
> nevidí mezi pomateným bláznem  
> a tím, kdo ztratil v pití nehorázném  
> veškerý zdravý rozum, leda snad  
> že nemoc ducha, jíž se chudák zmát,  
> má delší trvání než opar z vína.  
> Obžerství kleté, ty jsi prapříčina  
> všech poblouzení a všech našich zel,  
> ty svůdce jsi, tys vedlo do pekel,  
> než Kristem hříšnost byla vykoupena!  
> Hle, svatou krví platila se cena  
> za hnusnou choutku, která budiž kleta;  
> obžerství bylo zkázou všeho světa!

> Praotec Adam po boku své ženy  
> pro tento hřích byl z ráje vypuzený  
> do lopocení, do strasti a tísně.  
> Pokud byl střídmý, jak lze čísti v Písmě,  
> v ráji si žil, leč když pak přišlo mu  
> plod zakázaný snísti ze stromu,  
> byl vyvržen do bolesti a trýzně.  
> Hle, kleté obžerství, toť plod tvé sklizně!

> Co nemocí, to kdyby znali lidé,  
> z obžerství, z vína, z výstředností přijde,  
> víc u stolu by dbali na dietu  
> a umírněněj měli by se k světu!  
> Ach, jazyk zhýčkaný a mlsné chuti  
> na sever, západ, východ, jih nás nutí  
> ve vodě, vzduchu, na zemi se dříti,  
> aby měl hýřil lahůdky a pití!  
> Jak Pavel umí rozebrat ten hřích:  
> „Jídlo jen pro břich a pro jídlo břich  
> Bůh,“ tak dí Pavel, „bez milosti zničí.“  
> Fuj, už to slovo vyřknout se mi příčí,  
> a na mou věru, hnusnější je čin!  
> Když člověk zpit je bílým, červeným,  
> v obžerství, které překážkou je spásy,  
> z vlastního chřtánu žumpu udělá si!

> Apoštol takto naříká si v pláči:  
> „Jest mnohý, pravím, kterýž v hříchu kráčí,  
> a říkám znovu, velkým smutkem stižen,  
> že nepřátelsky opovrhá křížem  
> a smrtí umře, kdo má Boha v břiše!“  
> Živote, břicho, smrdutá ty skrýše  
> tak plná hnoje, zbytků páchnoucích,  
> jež odporně tak zvučíš na koncích!  
> Co práce nasytit dá útroby,  
> co nahmoždí se kuchař, narobí,  
> co přísad v pokrm přemění, než začne  
> ukájet tvoje choutky poživačné!  
> Vybíjí morek i z těch tvrdých kostí,  
> nic neodepře tvojí hltavosti  
> a tvému chřtánu, ani kořenidla,  
> kořínky, kůru do každého jídla,  
> když omáčka má podle chuti být,  
> by osvěžila zvadlý apetit.  
> Leč ten, kdo tyhle rozkoše si pěstí,  
> zaživa zvolna hyne na neřesti.

> Víno je svůdce, proto opíjení  
> se v podlosti a v pusté rvačky mění.  
> Opilče, věz, že tvář máš plnou hrůz,  
> máš zkyslý dech a líbat tě je hnus,  
> a nosem huhňáš, stonem za stonem,  
> jako bys chroptěl „Samson, Samsone!“,  
> ač Samson neměl rozkoš v žádném víně.  
> Pak svalíš se jak poražená svině,  
> ta tam je vážnost, nejsi pán svých slov;  
> vždyť opilství je opravdu jen rov,  
> kam rozvaha i lidský rozum spadne.  
> Takový člověk, nad nímž pití vládne,  
> je zpitomělý, věčně bez myšlenky.  
> Střežte se vína, varujte se sklenky!  
> A zvlášť to bílé z Lepu plodí hřích,  
> jež koupíš v Cheapu nebo v Rybářích.  
> To víno španělské se skrytě vplíží  
> do jiných sudů, jež jsou na poblíží,  
> a vůní svou je prodchne za chvilenku,  
> že ten, kdo z nich pak vyzunkne jen sklenku,  
> zatímco v Cheapu od stolu se nezdvih,  
> dlí duchem v Lepu, v městě ve Španělích,  
> nikoli v Bordeaux anebo v La Rochelle  
> a „Samson, Samson“ supí, dech když došel.

> Jen slovem ještě přejdu na příčiny,  
> z nichž vzešly, páni, všechny velké činy  
> ve Starém zákoně, když přemoci  
> dal nepřátele Pán svou všemocí  
> jen těm, kdo modlili se v odříkání;  
> najdete pro to důkaz v bibli, páni.

> Hle, Attila, ten velký dobyvatel,  
> ve spánku umřel, v hanbě, v necti přátel,  
> opilý, z nosu krváceje divě.  
> Takový pán má jednat zdrženlivě.  
> A ještě bych vás upozornit chtěl  
> na příkaz, který dostal Lemuel,  
> ba, Lemuel, ne Samuel, chci říci.  
> Můžete v bibli citát vynajít si:  
> „Varuj se vína, ty, jenž soudit máš!“  
> A teď už dost, to postačí ažaž.

> A když jsem vám teď mluvil o obžerství,  
> chci vystříhat vás všeho hazardérství.  
> Hazard je pramen mnoha činů zlých —  
> rouhačství, vražd a přísah falešných,  
> a k tomu je to marné ubíjení  
> času a peněz; čestné též to není,  
> hanba to je a k zneuctění stačí  
> mít pověst, že jste řemeslní hráči.  
> Čím vyšší stav kdo má, čím výše rost,  
> tím hlouběji pak klesne v bezectnost.  
> Když holduje pak hazardu sám kníže,  
> jehožto vládu povinnost přec víže,  
> tím více potom v lidských očích ztrácí,  
> tím víc uškodí vlastní reputaci.

> Tak Chilon, moudrý spartský vyslanec,  
> byl poslán v Korint sjednat velkou věc,  
> se Spartou Korint spojit přátelstvím.  
> A když tam přijel, náhodou si všim,  
> že všichni tamní přední potentáti  
> se nestyděli hazard v kostky hráti.  
> I odkradl se pryč a neprodleně  
> vrátil se odtud zase do své země,  
> kde řekl: „Nechci, aby moje jméno  
> takovou hanbou bylo pošpiněno,  
> že bych byl jednal s hráči hanebnými,  
> ať si tím prsty pálí někdo jiný!  
> Říkám vám pravdu, smrt bych volil radši  
> než uzavírat svazek s těmi hráči;  
> čest jako vaše nebo vaše sláva  
> si s hazardéry nikdy nezadává,  
> proto k té smlouvě nepřispěji už!“  
> Tak jim to řekl tenhle moudrý muž.

> Král země Parthů, hleďte na zápisy,  
> Demetriovi králi poslal kdysi  
> pár zlatých kostek, výraz pohrdání,  
> neb Demetrius liboval si v hraní,  
> a proto jeho věhlasu a jménu  
> odpíral přiznat jakoukoli cenu.  
> Zábavy jiné velmožům snad zbyly,  
> jimiž si mohou zkrátit dlouhou chvíli.

> Teď podle starých knih vám povím, páni,  
> o křivých přísahách a zaklínání.  
> Když hrubě kleješ, velký hřích už máš,  
> což teprv, když se křivě zaklínáš!  
> Vždyť proklínání Bůh nám zakázal,  
> jak o tom v bibli svatý Matouš psal.  
> Zvlášť Jeremiáš vám však vyloží:  
> přísahej pravdu, nepřísahej lži,  
> a před soudem jen nebo v zájmu práva,  
> neb hřeší ten, kdo darmo přísahává!

> Co o tom říká svatý zákon boží,  
> jejž Hospodin nám v desatero vložil?  
> Co zakazuje druhé přikázání?  
> Božího jména hříšné darmobraní!  
> Hle, zaklínání zakazuje spíš  
> než vraždění a jiných hříchů tíž!  
> Dle číselného pořadí to beru  
> a každý ví, kdo čítal v desateru,  
> že tohle v pořadí má druhé místo.  
> Říkám vám rovnou, to je víc než jisto,  
> že v onom domě bída neustane,  
> kde často darmo berou jméno Páně!

> „Kristovy hřeby! Pro Kristovy údy  
> a jeho krev a srdce, u všech všudy!  
> Máš tři a pět, a sedm padlo mně!  
> Kristova muko! Hráš-li falešně,  
> já do srdce ti vrazím tuhle dýku!“  
> Hle, to jsou plody kostek hazardníků,  
> klam, zloba, vražda, proklínání kleté!  
> Pro Ježíšovu lásku, poslechněte  
> a nechte kletby, veliké i malé!  
> Teď v povídce své pokračuji dále.

> Ti flamendři, tři pěkní tovaryši,  
> v taverně jednou zasedli si k číši,  
> nebylo ještě dávno poledne.  
> A tu k nim zvenčí zvonek dolehne,  
> jak před márami ke hřbitovu klinká.  
> Hned jeden volá svého služebníka:  
> „Jdi ven,“ mu říká, „rychle zjisti jméno  
> toho, čí tělo je tam odnášeno,  
> a dej mi o tom zprávu bez meškání!“  
> „Už není třeba žádné vyptávání,  
> dřív než jste přišli; ptal jsem se,“ dí on,  
> „to byl, ví Bůh, váš starý kompaňon,  
> co dnešní noci vydech naposled.  
> Když opilý si na lavici sed,  
> Smrt, jak tu zovou onu vražednici,  
> co lidi kolem vraždí po tisíci,  
> tajně mu vbodla do srdce své kopí  
> a zmizela zas tiše beze stopy.  
> Co lidí sklála při nedávném moru!  
> Mějte se, pane, před ní na pozoru;  
> zdá se mi nutné, jak to tady činím,  
> varovat vás před touhle odpůrkyní,  
> a připravte se, že vás najde sama —  
> tak mi to aspoň říkávala máma.“

> „Maria Panno, svatá pravda je to!“  
> děl krčmář, „jenom za letošní léto  
> Morana sklála rukou vraždící  
> na míli odsud celou vesnici,  
> a myslím si, že tam je na kvartýru.  
> Bylo by dobře vykouřit jí díru,  
> dřív než vám ona provede svůj trik!“

> „Pro rány boží!“ vzkřik ten výtržník,  
> „což je tak hrozné setkat se s ní čelem?  
> Půjdu ji hledat třeba v městě celém,  
> to slibuju vám na Kristovy údy!  
> Hej, braši, jdeme spolu přece všudy,  
> tak podejme si ruce jako bratři —  
> tři za jednoho, jedenkaždý za tři —  
> a skolme Smrt, tu vražednici zrádnou!  
> Ať zahyne, než ještě mnozí padnou,  
> ještě dnes večer, než se zešeří!“

> I slíbili si kumpáni ti tři  
> žíti a umřít jeden za ostatní,  
> docela jako sourozenci vlastní,  
> a vyrazili, v ráži, namol zpití,  
> a k vesnici té chtěli doraziti,  
> jak doslechli se o ní od šenkýře.  
> A kleli děsně proti svaté víře  
> a drásali tak svaté tělo Krista.  
> „Chytnem-li Smrt, tak zhyne dozajista!“

> Neušli ještě ani míle půli  
> a na lávku se právě nahrnuli,  
> když tu je potkal vetchý stařeček,  
> jenž pokorně je pozdravil a řek:  
> „Pánové, Pánbůh ať je vždycky s vámi!“

> Ten nejdrzejší mezi těmi flámy  
> křik na něj: „Co ty, chlape roztrhaný,  
> proč jsi až po krk celý zachumlaný?  
> Proč ještě žiješ? K čemu je ti stáří?“

> Stařec mu chvíli zpytavě čet v tváři.  
> „Nemohu nalézt,“ děl pak, „proto žiji,  
> ač hledal jsem ho odsud po Indii,  
> v nižádném koutě ani městě světa,  
> toho, kdo mládí dal by za má léta.  
> Tak tedy snáším roky, jak se množí,  
> a podřídit se musím vůli boží.  
> I sama smrt mne přijmouti se brání,  
> tak tedy bloudím, bědný, bez ustání,  
> klepaje berlou, zvečera i k ránu,  
> na povrch země, té své matky bránu:  
> ‚Ó drahá matko, kdy mě propustíš?  
> Hle, pleť má, kosti, maso vadnou již!  
> Ach, kdy mé údy dojdou spočinutí?  
> Svou truhlu, matko, rád bych nabídl ti  
> s celým svým jměním, jestliže mi dáš  
> kus žíněného roucha na rubáš!‘  
> Leč nechce mi tu milost poskytnouti,  
> ač tvář se mi už propadá a hroutí.

> Máte však, páni, málo zdvořilosti,  
> že na starého člověka jste sprostí,  
> když neublížil činem vám ni slovy.  
> Jen čtěte Písmo, dobře vám to poví,  
> že když se šedý stařec potká s mládím,  
> má mladší povstat, pročež vám teď radím:  
> nesužte starce víc, nežli chtěli byste  
> být sami souženi na jeho místě,  
> jestliže mých se dožijete let!  
> Bůh kéž by dále vaše kroky ved —  
> a za mým cílem nechte jíti mne!“

> „Ne, dědku plesnivá, to zase ne!“  
> ten druhý hazardník se ozval též,  
> „při svatém Janu, tak nám neujdeš!  
> Na zrádnou smrt jsi sám teď přived řeč,  
> co v celém kraji zatahuje léč  
> na naše druhy. Ty jsi její špeh!  
> Mluv! Kde je? Nebo vyrazím ti dech!  
> Při sakramentu, jistě znáš tu slotu  
> a podílíš se jistě na komplotu  
> k hubení mladých životů, ty vrahu!“

> „Když mají páni tak velikou snahu  
> najíti smrt, ať pěšinkou se dají,  
> tudyhle; já ji nechal tamhle v háji,  
> tam pod stromem. Už jistě na vás čeká  
> a vaší zpupnosti se nepoleká.  
> Tam pod tím dubem! Mezi těmi drvy!  
> A Bůh, jenž lidstvo vykoupil svou krví,  
> ať napraví vás!“ stařeček jim prál.

> A ti tři lotři hned se dali v cval  
> až ke stromu, kde našli v kořání  
> na osm měřic, soudě ze zdání,  
> florinů zlatých, dobře ražených.  
> Hned zájem o smrt mezi nimi ztich  
> a zálibně se každý zadívá;  
> tak nadchla je ta spousta zářivá,  
> že sesedli se hnedka ke hromadě  
> a nejhorší měl první slovo v radě:  
> „Vemte si k srdci, co teď řeknu vám!  
> Mám filipa, i když se mluvkou zdám.  
> Bohové štěstí dar nám přinášejí,  
> abychom žili v radosti a freji.  
> Probijme lehce lehký výdělek!  
> Sakra, můj Bože, kdo by to byl řek,  
> že Štěstěna nám podá zlatý klíč!  
> Teď musíme však zlato odnést pryč,  
> ke mně či k vám, když chcete, drazí bratři;  
> celý ten poklad nám teď přece patří;  
> pak teprve nám kostka správně padne!  
> Jenže to dobře nejde odnést za dne;  
> lidé by řekli, že jsme loupežníci,  
> a sotva bychom ušli šibenici.  
> Musíme zlato odkliditi v noci  
> tak mazaně, jak budeme jen moci.  
> Proto mám návrh: Potáhneme losy,  
> a komu padne, zařídí nám cosi;  
> do města sběhne pěkně vesele  
> a nakoupí nám, drazí přátelé,  
> víno a chléb a tajně se s tím vrátí.  
> Dva druzí zatím budou hlídkovati  
> zde u pokladu. Když se neomešká,  
> odnesem zlato přes noc ještě dneska  
> a schováme je podle ujednání.“

> A potom sevřel ty tři losy v dlani  
> a vyzval je, ať začnou losovat.  
> Los na kumpána nejmladšího pad,  
> a ten se pěšinou hned k městu stočil.  
> A sotvaže těm dvěma zmizel z očí,  
> řekl ten jeden zbylý tovaryš:

> „Že jsi můj bratr přísežný, to víš,  
> a proto bych ti taky pomoh rád.  
> Teď odešel náš třetí kamarád,  
> se kterým tahle zlata hromada  
> nám na třetinu spolu připadá.  
> A co kdybych ji s trochou dobré vůle  
> rozdělil pro nás jenom na dvě půle?  
> Nebyl bych přítel? Nezasloužím vděk?“  
> „Ale jak?“ prál ten druhý holomek.  
> „Že máme zlato my, to dobře ví.  
> Co udělat? Co se mu namluví?“

> A první lotr: „Umíš zamlčet,  
> co ti teď řeknu? Tak ti povím hned,  
> jak chytře se to všechno narafičí.“

> Druhý hned na to ve zločinném chtíči:  
> „Mé slovo na to, neboj se, já nic!“

> „Jsme dva,“ řek první. „Mohu směle říc,  
> že síla dvou je větší síly jedné.  
> Vstaň, jakmile si po návratu sedne,  
> jako bys chtěl s ním trochu polaškovat,  
> a já mu zatím vrazím dýku do zad;  
> ty jako v žertu se s ním taky sraz  
> a svoji dýku do těla mu vraz!  
> A pak se všechno zlato rozdělí  
> jen mně a tobě, drahý příteli,  
> pak ukojíme každičký svůj spád  
> a budem hrát a bujně žertovat!“  
> Tak dohodli se ti dva bídní vrazi,  
> že svého druha ubijí a srazí.

> Ten nejmladší, jak cestou k městu táh,  
> pořád jen viděl v mlsných představách  
> krásu těch nových třpytných florinů.  
> „Kdyby se, Bože, splnil sen mých snů  
> a já měl celý poklad pro sebe!  
> To věru žádný člověk pod nebem  
> by nepřetrumfl takovýhle špás!“

> A nakonec náš nepřítel, zlý ďas,  
> mu našeptal, ať opatří si jed,  
> že tak svých kumpánů se zbaví hned.  
> Ďábel ho viděl dřív už tak si vésti,  
> že plným právem hnal ho do neštěstí.  
> I rozhod se ten lump, než došel k městu,  
> otrávit oba a pak ujít trestu.  
> A rozběhl se, času nemaře,  
> a žádal v městě apatykáře,  
> ať spolehlivý jed mu hnedka smísí,  
> kterým by doma vyhubit moh krysy  
> a pohromu svých slepic, zlého tchoře,  
> který, jak říkal, řádí v jeho dvoře;  
> kdyby prý mohl, rád by shladil stopy  
> té havěti, co v noci škody tropí.

> Ten apatykář vece: „Mám tu k mání  
> takový jed, ať Bůh mou duši chrání,  
> že v celém světě není živý tvor,  
> který by sněd či vypil tenhle mor  
> a nezcepeněl; dávka nepatrná,  
> třeba jen zvíci pšeničného zrna,  
> sklátí ho jistě v ještě kratší chvíli,  
> nežli by člověk pěšky ušel míli,  
> tak působivý, zhoubný je to jed.“

> Ten proklatec to pouzdro s jedem zved  
> a hnedka zase rozběhl se dál  
> a v příští ulici si obstaral  
> tři baňaté a hodně velké láhve.  
> Koupený jed pak rozlil do nich na dvé  
> a třetí, pro něho, mu zbyla čistá.  
> Po celou noc chtěl totiž z toho místa  
> odnášet pryč ty svoje dukáty.  
> A když ten bídák, Bohem proklatý,  
> natočil víno do všech demižonů,  
> vrátil se zase ke svým kompaňonům.

> Dál o tom mluvit ani třeba není.  
> Jak zpunktovali jeho zavraždění,  
> zabili ti dva svého kumpána.  
> Pak jeden řekl: „Hra je dohraná,  
> to by se teďka správně zapít mělo;  
> a potom někde zahrabem to tělo!“

> A s těmi slovy z těch tří lahví zved  
> právě tu láhev, ve které byl jed,  
> a on i jeho kamarád z ní pili  
> a oba padli umrlí v tu chvíli.

> O zřetelnějších známkách otravy  
> sám Avicenna, myslím, sotva ví,  
> když o tom píše ve svém _Kánonu_,  
> než jevili ti vrazi ve skonu!  
> Tak smrt si vzala svoje na mordýřích  
> a zahynul i jejich travič štíří.

> Zločine podlý, kletba na tě padne!  
> Ó bezbožnosti! Mordování zrádné!  
> Obžerství, hazard, hříšnost rozmařilá,  
> rouhačství hrubé, které Kristu spílá  
> ze zpupnosti a zvyku ve kletbách!  
> Jak, člověče, to činit můžeš? Ach!  
> Ty svému Tvůrci, z jehož vyšels rukou,  
> jenž vykoupil tě krví svou a mukou!  
> Jak zlotřilý a falešný jsi, běda!

> Nechť, lidé dobří, Bůh vám zhynout nedá  
> a lakoty vás nepostihniž hřích!  
> Nesu vám spásu v svatých odpustcích.  
> Jen vyklopte své zlaťáky a groše,  
> či prsten, lžíci stříbrnou či brože!  
> Před touto svatou bulou skloňte šíje!  
> Přistupte, ženy, vaše vina mi je  
> vítána; jména do svých archů vpíši,  
> nebeskou mějte za odměnu říši!  
> Já rozhřešení dám vám za ofěru  
> tak pěkně, hladce, že budete věru  
> zas čisté jako novorozeňata.  
> A Ježíš, duší medicína svatá,  
> nechť poskytne vám útěchu své lásky;  
> toť přec to nejlepší, dím bez nadsázky.

> Leč, panstvo, ještě bod ne nepatrný.  
> Mám relikvie pěkné, bez poskvrny  
> a odpustky jak nikdo z Anglie;  
> sám papež vlastní rukou dal mi je.  
> Chce-li snad z vás kdo ze zbožnosti v srdci  
> dát ofěru a dostat absoluci,  
> přistoupit stačí, stačí, aby klek;  
> vy všichni máte mít můj odpustek!  
> A v každém městě během vaší pouti  
> nový a čerstvý mohu poskytnouti,  
> to vše záleží jenom na podmínce,  
> že groše dáte mi a berné mince.

> Je pro vás poctou, pánové a dámy,  
> že odpustkář tak zdatný jede s vámi,  
> zde rozhřešení můžete vždy najít  
> při nehodách, jež cestou nastávají.  
> Vždyť stane se a spadne někdo z vás  
> při jízdě s koně; zlomí třeba vaz.  
> Hle, panstvo, jak vás zajišťuji činně  
> tím, že i já se přidal ke družině!  
> Já odpustím vám hříchy, každý druh,  
> i kdyby tělo opouštěl už duch.  
> Hostinský zvlášť by měl si toho všímat,  
> v hříšnosti, myslím, ze všech má tu primát!  
> Jen obětuj, proč couváš nazpátek —  
> a pěkně polib každý ostatek,  
> vždyť je to za groš, rozvaž kaloun měšce!“

> „To tak!“ řek on, „Bůh ztrestal by mě těžce!  
> Jako že doufám ve svou spásu, já tě!…  
> Necháš mě líbat svoje staré gatě  
> a svatým ostatkem chceš pyšnit se,  
> ač je v nich otisk tvojí zadnice!  
> Při svaté Heleně, co našla kříž,  
> za moudí chtěl bych popadnout tě spíš,  
> než dotknout se tvé schránky relikvií,  
> a ufiknout je; pak by sis moh přijít  
> a uschránit je v lejnu prasečím!“

> Odpustkář ani nehádal se s ním,  
> tak vztekal se, že nevydal ni hlas.

> „Jaký je s tebou,“ hostinský řek, „špás?  
> Křečci jak ty nic nerozumí hře!“

> To pobídlo však ctného rytíře,  
> když slyšel smích, jak roste víc a víc:  
> „Vše má své meze, dost těch tahanic!  
> Pan odpustkář se snad už nerozčílí  
> a zde pan hostinský, mně tolik milý,  
> políbí jistě pana odpustkáře!  
> Vy, odpustkáři, neodvraťte tváře,  
> žertu a smíchu popřejte nám chvíli!“

> A dál jsme jeli, když se políbili.

</section>

[^1]: Láska vítězí nade vším. _Pozn. překl._

[^2]: Je otázka, kterého ustanovení práva použít. Fráze, kterou půhončí nejčastěji slyšel při soudních přelíčeních. _Pozn. překl._

[^3]: Požehnejte – častý výkřik vyjadřující překvapení nebo hrůzu a přivolávající požehnání svatých ochránců. _Pozn. překl._

[^4]: Jed. _Pozn. překl._

[^5]: Do tvých rukou (se odevzdáváme, Pane) – z lat. modlitby. _Pozn. překl._

[^6]: Kdo tam? _Pozn. překl._

[^7]: Živitelko vykupitelov – označení matky Ježíšovy. _Pozn. překl._

[^8]: Probůh. _Pozn. překl._

[^9]: Na počátku (bylo slovo). Úvodní věta biblického evangelia sv. Jana. _Pozn. překl._

[^10]: Žena je mužova zkáza. Chaucer ve svém smyslu pro humor nechá Kokrháče překládat tento výrok právě opačně. _Pozn. překl._

[^11]: Kořen všeho zla je chtíč. _Pozn. překl._

[^12]: Mnohokrát děkuji. _Pozn. překl._

[^13]: Jako přednášející profesor, tedy zasvěceně. _Pozn. překl._

[^14]: Ty, který s otcem (Bohem a Duchem svátým žiješ a kraluješ jako Bůh po všechna století. Amen.). Začátek latinské žehnací formule. _Pozn. překl._

[^15]: Bůh s tímto domem – pozdrav. _Pozn. překl._

[^16]: Pravím vám bez pochyby. _Pozn. překl._

[^17]: Vyneslo srdce mé (slovo dobré) – latinská slovní hříčka, začátek pětačtyřicátého biblického žalmu, současně eructare znamená „říhati“. _Pozn. překl._

[^18]: Vyhovím, zalíbím se. Podle prvního slova biblického žalmu a křesťanského hymnu. _Pozn. překl._

[^19]: Vysvětlování neznámého pojmu ještě méně známým. _Pozn. překl._

[^20]: Doslov je obsažen v knižním vydání titulu, vzhledem k licenčním omezením nemohl být převzat do e-knihy. _Pozn. red._

[^21]: V zájmu srozumitelnosti textu a současně plynulosti četby jsou vysvětlivky cizojazyčných (většinou latinských) výrazů připojeny přímo k místu použití těchto slov či úsloví. _Pozn. red._
