---
title: Poznámka překladatele
subtitle: ''
contentType: prose
---

<section>

Dnešním výborem z Chaucerových „Canterburských povídek“ se dostává českému čtenáři do rukou překlad, z něhož si může udělat představu o celku díla, vytvořeného básníkem v devíti fragmentech původně plánovaného cyklu. Na osmdesát rukopisů, lišících se vzájemně pořadím fragmentů, výpustkami, dodatky i omyly opisovačů, bylo podkladem pro pozdější kritická vydání, z nichž první pořídil v 18. století Angličan Tyrwhitt. Po něm byly „Canterburské povídky“ vydány mnohokrát jak v původním textu, tak v převodech ze středověké angličtiny do současného jazyka. Byly překládány do mnoha řečí, ať už v plném znění, či ve výborech.

</section>

<section>

U nás – nepočítáme-li podstatně zkrácený prozaický přepis, vydaný před první světovou válkou – začal seznamovat českou literaturu s nejzralejším dílem Chaucerovým prof. Vilém Mathesius, který publikoval r. 1927 v Laichtrově sbírce školní četby „Světla“ svůj překlad prologu a povídky kněze jeptišek, pořízený nerýmovaným veršem.

Pokusil jsem se navázat na průkopnické dílo Mathesiovo svým prvním výborem z „Canterburských povídek“, přeloženým formou originálu, který vyšel v Družstevní práci v Praze r. 1941 s doslovem prof. Bohumila Trnky.

Dnešní výbor vznikl podstatným přepracováním prvního vydání a jeho doplněním o čtyři povídky a některé Chaucerovy přechody mezi příběhy. Snažil jsem se v něm v prvé řadě o vyzdvižení těch realistických rysů básníkova díla, pro něž je nám jedním z klasiků, kteří vytvářeli pokrokové kulturní dědictví lidstva. Současně jsem chtěl, aby výbor podával co nejúplnější obraz celku díla; proto jsou nezařazené do něho povídky nahrazeny spojovacími texty, které umožňují plynulou četbu. V přepracované podobě vyšly české „Canterburské povídky“ poprvé r. 1953 ve Státním nakladatelství krásné literatury, hudby a umění v Praze. Pro další vydání v Našem vojsku r. 1956 jsem text znovu přehlédl a na leckterém místě pozměnil znění jednotlivých veršů, a právě tak jsem provedl některé změny v tomto vydání připravovaném pro Odeon. Pouze místy jsem stačil do nynějšího knižního vydání zahrnout výtěžky práce na překladu muzikálové verze „Canterburských povídek“, který jsem v r. 1970 pořídil na základě nového novoanglického přepisu Coghillova a jevištní úpravy, již zpracoval N. Coghill s M. Starkiem. Muzikálová úprava byla pod názvem „Vesele do Canterbury“ poprvé česky uvedena v pražském Divadle Komedie.

Jako při překladu každého starého klasického díla, zpracovaného v originále mnoha vydavateli, vznikal můj výbor na základě četných textů, zejména původního textu vydaného Saundersem (u J. M. Denta, Londýn, 1904), Skeatem (Studenťs Chaucer, Oxford, 1901), novoanglických přepisů Burella (Everyman’s Library, Londýn, 1936) a Nicolsona (Garden City Publishing Company, New York, 1934). Z překladů do jiných jazyků jsem používal německého přebásnění W. Hertzberga (Bibliographisches Institut, Lipsko, bez udání roku v druhé polovině 19. stol.), který mi doplňoval anglická vydání a komentáře zvláště ve vysvětlivkách.

Hlavním překladatelským úkolem bylo přiblížit knihu dnešnímu našemu čtenáři natolik, aby mohl číst Chaucera jako živého autora minulosti. Usiloval jsem o překlad, který by byl bez porušení věrnosti autorovi zároveň výkladem, aby ušetřil čtenáři stálé nahlížení do seznamu vysvětlivek. Ani tato snaha ovšem nestačí objasnit všechny otázky, na které je možno při četbě narazit. Proto je dnešní vydání opatřeno jak doslovem prof. Zdeňka Vančury, který nám osvětluje dobu a společnost, z níž Chaucerovo dílo vyrůstalo,[^20] tak vysvětlivkami a rejstříkem, v nichž jsou osvětleny otázky dílčí, vlastní a místní jména i některá slova cizího původu.

F. V.

</section>

[^1]: Láska vítězí nade vším. _Pozn. překl._

[^2]: Je otázka, kterého ustanovení práva použít. Fráze, kterou půhončí nejčastěji slyšel při soudních přelíčeních. _Pozn. překl._

[^3]: Požehnejte – častý výkřik vyjadřující překvapení nebo hrůzu a přivolávající požehnání svatých ochránců. _Pozn. překl._

[^4]: Jed. _Pozn. překl._

[^5]: Do tvých rukou (se odevzdáváme, Pane) – z lat. modlitby. _Pozn. překl._

[^6]: Kdo tam? _Pozn. překl._

[^7]: Živitelko vykupitelov – označení matky Ježíšovy. _Pozn. překl._

[^8]: Probůh. _Pozn. překl._

[^9]: Na počátku (bylo slovo). Úvodní věta biblického evangelia sv. Jana. _Pozn. překl._

[^10]: Žena je mužova zkáza. Chaucer ve svém smyslu pro humor nechá Kokrháče překládat tento výrok právě opačně. _Pozn. překl._

[^11]: Kořen všeho zla je chtíč. _Pozn. překl._

[^12]: Mnohokrát děkuji. _Pozn. překl._

[^13]: Jako přednášející profesor, tedy zasvěceně. _Pozn. překl._

[^14]: Ty, který s otcem (Bohem a Duchem svátým žiješ a kraluješ jako Bůh po všechna století. Amen.). Začátek latinské žehnací formule. _Pozn. překl._

[^15]: Bůh s tímto domem – pozdrav. _Pozn. překl._

[^16]: Pravím vám bez pochyby. _Pozn. překl._

[^17]: Vyneslo srdce mé (slovo dobré) – latinská slovní hříčka, začátek pětačtyřicátého biblického žalmu, současně eructare znamená „říhati“. _Pozn. překl._

[^18]: Vyhovím, zalíbím se. Podle prvního slova biblického žalmu a křesťanského hymnu. _Pozn. překl._

[^19]: Vysvětlování neznámého pojmu ještě méně známým. _Pozn. překl._

[^20]: Doslov je obsažen v knižním vydání titulu, vzhledem k licenčním omezením nemohl být převzat do e-knihy. _Pozn. red._

[^21]: V zájmu srozumitelnosti textu a současně plynulosti četby jsou vysvětlivky cizojazyčných (většinou latinských) výrazů připojeny přímo k místu použití těchto slov či úsloví. _Pozn. red._
