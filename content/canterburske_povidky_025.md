---
title: Povídka statkářova
subtitle: ''
---

> Šlechetný lid ve staré Bretani  
> znal mnohá dobrodružná skládání,  
> zbásněná v jejich dávném jazyce,  
> jež zpívala se k loutnám nejvíce  
> či přednášela se vždy na zábavě;  
> a jedno z nich mám teďka zrovna v hlavě  
> a řeknu vám, je, jak jen umím, páni.

> Nežli však začnu — jsme jen venkovani —  
> nerad bych, říkám, slyšel od vás hanu,  
> že nemám řeč svou vypulírovánu;  
> já neučil se mluvit rétoricky,  
> jak zobák narost mi, tak mluvím vždycky.  
> A nepřespal jsem nikdy na Parnase  
> a nekochal se v Cicerona kráse.  
> Já rétorické neznám kolority,  
> jen barvu květin, když jsou porozvity,  
> malířskou barvu, barvy barvířovy;  
> ty řečnické mi věru málo poví  
> a nechápu, co na nich někdo má.  
> Však jestli chcete, slyšte slova má.

> V Bretani staré, zvané Armorika,  
> žil rytíř, jenž byl příklad milovníka;  
> sloužil své dámě z nejlepší své snahy  
> a nedbal na boje a na námahy,  
> než osmělil se o ruku jí říc.  
> Vždyť krasavice byla krasavic  
> a její rod tak vysoko ji zdvih,  
> že dlouho rytíř váhal pro ostych,  
> zda smí jí svěřit bol svůj, strast a žal.  
> Však nakonec pro ctnost, jíž vynikal,  
> a pro pokoru jeho ještě spíše  
> zželelo se jí, že tak trpěl tiše,  
> a souhlasila, ba i sama chtěla  
> jej za pána si vzít a za manžela,  
> pokud má manžel nad svou ženou vládu;  
> a aby žili ve štěstí a v ladu,  
> sám přísahal jí na rytířskou čest,  
> že nebude si nikdy v žití vést  
> tak jako vládce proti její vůli,  
> že neprojeví žárlivcovu zvůli,  
> leč poslušně jí splní všechna přání  
> tak jako každý milenec své paní.  
> Pánem že chce být jenom podle jména,  
> čest stavu prý ať není zhanobena.

> I pravila mu s oddanými díky:  
> „Když poskyt jste mi díl tak převeliký  
> výsad a práv, můj ušlechtilý pane,  
> dej Bůh, ať u nás nikdy nenastane  
> rozbroj a svár, jenž z mých by vzešel chyb.  
> Mé věrnosti a lásky mějte slib,  
> dokud mi srdce nepřestane bít.“  
> Tak měli doma vždycky mír a klid.

> Troufám si, páni, tvrdit v této věci,  
> že přátelé vždy musí vyhovět si,  
> jestliže chtějí zůstat v družném svazku,  
> a zvůle nesmí omezovat lásku.  
> Bůh lásky tam, kde chtivost vlády je,  
> křidélky mávne — a pryč! Adieu!  
> Láska chce volnost jako každý duch  
> a žena ráda dýchá volný vzduch,  
> svou povahou být nechce nevolnicí,  
> a muži také, mám-li pravdu říci.

> Komu je v lásce trpělivost vlastní,  
> jak známo, vynikne vždy nad ostatní.  
> Ba, vzácná ctnost je býti trpělivý,  
> to uspěje, jak dobře učený ví,  
> kde přísný nátlak sotva něco zmůže.  
> Pro každou drobnost nesmíš letět z kůže.  
> Trp, to se uč! Když děláš okolky,  
> stejně pak trpíš volky nevolky.  
> Vždyť není jistě člověk na světě,  
> který se nikdy v ničem nesplete.  
> Hvězd postavení, žal, chorobný stav,  
> hněv nebo víno nebo změna šťáv  
> způsobí často různé přehmaty.  
> A každý přečin nezaslouží msty;  
> okolnost každá různou míru žádá,  
> tak přikazuje nám to sebevláda.  
> Ten rytíř proto ved si nejmoudřeji,  
> když klidně slíbil snášet choutky její,  
> a ona zase jemu dala slib,  
> že na ní nikdy nenalezne chyb.

> Hle, tak si moudře zavázal druh druha,  
> on její pán byl právě jako sluha;  
> v manželství pán a přitom sluha v lásce,  
> takže byl obé, poddaný i vládce.  
> Poddaný? Ne tak, pán byl veskrze,  
> dle práva lásky obojím být lze,  
> milenka-paní přece patřila mu,  
> měl ženu v ní i vládkyni, svou dámu.  
> A když byl získal metu vytouženou,  
> do svého kraje odjel se svou ženou,  
> do svého domu, blízko u Penmarku,  
> kde štěstí velmi přálo tomu párku.

> Kdo nežli ženatý zná ono blaho,  
> radost a mír a spokojenost drahou,  
> jež vládne mezi manželem a ženou!  
> Tak přes rok žili dobu přeblaženou,  
> než rytíř ten, o němž buď uvedeno,  
> že Arviragus z Kayrrudu měl jméno,  
> se vypravit chtěl na čas do Anglie,  
> kterou též tenkrát zvali Británie,  
> slávy a cti si vydobýti zbraní,  
> to totiž bylo jeho vroucí přání,  
> a jak dí kniha, žil dva roky tam.

> Od Arviraga se teď podívám  
> na Dorigenu, jeho sličnou choť,  
> jež milovala muže nad život.  
> Lkala po zvyku ušlechtilých žen,  
> když muž je pryč a krb je opuštěn.  
> Ve chmurách, nářku, bdění, hladu, žízni,  
> toužení po něm tak ji jalo trýzní,  
> že svět se pro ni prázdnou pouští stal.  
> Přátelé její znali její žal  
> a ulevit jí chtěli v mizerii.  
> Tak dnem i nocí zapřísahali ji,  
> že sama sebe nesmí ubíjet,  
> a ulehčit jí chtěli tíhu běd  
> a utěšit ji, ve svém zápalu,  
> aby zas vedla život bez žalu.

> I do kamene, jak už každý ví to,  
> tak dlouhou dobu může býti ryto,  
> až tvar mu dodá neustálý vryp.  
> Tak těšili ji stále líp a líp,  
> až z rozumnosti a též pro naději  
> útěcha jejich v duši vryla se jí  
> a zoufalost se začla ztráceti;  
> nemohla stále žít v tom napětí.

> I Arviragus, tuše její stav,  
> poslal jí psaní, že je živ a zdráv  
> a že se brzy vrátí do své vlasti;  
> vždyť jinak by jí puklo srdce strastí.  
> Přátelé, zříce bolest umírněnou,  
> ji zaklínali málem na kolenou,  
> ať pookřeje s nimi ve špásu  
> a nechá toho svého fantasu.  
> Až naposledy uposlechla rad;  
> lepší věc mohla sotva udělat.

> Hrad její stál tak blízko u moře,  
> že s přáteli se často octla v hře  
> a při toulkách na strmých útesech,  
> z nichž lodí hlídala i bárek běh,  
> jak mimo plachtily si, kam jen chtějí.  
> To ale znovu rvalo srdce její,  
> že stýskala si: „Koráb tolikerý  
> v dál vidím plout, a nikde koráb, který  
> by zpátky přivezl mi mého pána!  
> Pak přestala by v srdci žhnout má rána.“

> V myšlenkách jindy sedávala zas,  
> zrak upírajíc na pobřežní sráz.  
> Když viděla však chmurné černé skály,  
> tu hrůzou pod ní nohy podklesaly  
> a chvěla se, jak strach jí k srdci vnik.  
> I usedala potom na trávník  
> a žalostně se zadívala k moři  
> a vzdychala si těžce ve svém hoři:

> „Věčný můj Bože, který jsi náš svět  
> tak prozřetelně od pradávna ved,  
> nic marně neděláš prý, moudrý jsi;  
> avšak ty hrozné černé útesy  
> zdají se spíše zpotvořením díla  
> než sličným tvarem, který vytvořila  
> tvá božská ruka, moudrosti ty plný!  
> Proč stvořil jsi ten výtvor nesmyslný?  
> Na západ, východ, na sever i jih  
> tu člověk nežije ni živočich;  
> to trýzní mne, to není dobré, ba ne.  
> Lidi to hubí, nevidíš to, Pane?  
> Sta, tisíce jich už tu ztroskotaly,  
> památka jejich zašla na úskalí,  
> a přec je člověk všech tvých tvorů květ,  
> vždyť k svému obrazu jsi sám ho zved.  
> Na lidech tedy musíš velmi lpěti;  
> jak ale potom stvořit možno je ti  
> to, co je hubí, bídně ztroskotané?  
> To trýzní mne, to není dobré, ba ne.  
> Vím, učenec už najde důkazy,  
> že ničemu zde smysl neschází,  
> leč mne tím vrháš jenom do záhad.  
> Přesto však ty, jenž dáváš větru vát,  
> chraň mého pána, to chci vyžádat si;  
> učencům nechám další disputaci.  
> Ó kéž bys černé útesy ty chtěl  
> potopit všechny někam do pekel!  
> Hrůzou z těch skal až srdce puká mi.“  
> Tak s hořkými vždy lkala slzami.

> Přátelé zřeli, procházky ty k moři  
> že netěší, leč ještě víc ji moří,  
> i jinam vodili ji, podél řek  
> a k zábavám u tichých studánek,  
> do libých míst, kde nebyla by sama,  
> kde tančili a hrál se šach a dáma.

> Tak jednou zjitra, jak v tom čase vždy,  
> se vydali do blízké zahrady  
> a nechali si napřed v onen sad  
> nanosit jídla a vše nachystat  
> a hráli si tam, jak si páni hrají.  
> Bylo to právě šesté jitro v máji,  
> májový deštík vymyl lupení,  
> rozsvítil pestré květy v zeleni,  
> a k tomu ještě ruka zahradníků  
> svou pečlivostí přispěla tu k vzniku  
> zahrady, jakou sotva jinde mají,  
> až na ten sad, co kdysi býval v ráji.  
> Ta svěžest květů, vůně voňavá  
> každému srdci radost dodává,  
> pokud by ovšem příliš velký žal  
> zoufalou duši v mukách nehlodal;  
> taková radost byla na ně hledět.  
> Všichni tam začli tančit po obědě  
> a zpívali si, jen ne Dorigena,  
> jež naříkala, stále zarmoucená,  
> v tanečním kole nikde nevidíc  
> miláčka svého, jenž by jí šel vstříc.  
> Však čekat musela, až později,  
> a zatím smutek hojit nadějí.

> Jak kroužili v tom kole dohromady,  
> před Dorigenou tančil panoš mladý;  
> byl svěžejší a hezčí, řeknu vám,  
> a zdobnější, než měsíc máj je sám,  
> a nikdo lépe tančit nedoved  
> než on, ni zpívat, co je světem svět.  
> A zdálo se, že na té zemi zdejší  
> on patřil mezi lidi nejšťastnější,  
> mlád byl a bohat, moudrý, ctný, pln sil,  
> že každý si ho naráz oblíbil.  
> A má-li býti vpravdě pověděno,  
> ten panoš, jenž měl Aurelius jméno,  
> ten junák, jenž se kořil před Venuší,  
> pro Dorigenu hořel celou duší;  
> dva roky už nad všechna stvoření  
> ji rád měl bez jejího tušení,  
> leč netroufal si mluvit o svém žáru  
> a pil svůj hořký osud bez poháru.  
> Zoufal si ve svém ostychu a tísni  
> a naznačoval jenom někdy v písni  
> to hoře své, v povšechné lamentaci,  
> že nikdo jeho lásku neoplácí.

> A o tom skládal veršíky a rýmy,  
> rondely, nářky, refrény též s nimi,  
> že netroufá si mluvit o milence,  
> byť trpěl tím jak duše zatracence,  
> že zahyne jak Echo, ona víla,  
> jež Narcisu se s láskou nesvěřila.  
> Jinak než tak si Aurel netroufal  
> svěřit své paní lásku svou a žal,  
> ledaže v tanci, když se jako vždycky  
> mladý svět bavil po svém, romanticky,  
> snad zvedal oči k její krásné líci  
> tak jako muž o milost žadonící,  
> aniž však ona znala jeho cíl.  
> Přece však dřív, než den se ukončil,  
> se jal k ní mluvit před návratem domů;  
> bylť její soused, ctěný muž byl k tomu,  
> a Dorigen ho znala dlouho již;  
> a tak v té řeči stále blíž a blíž  
> se Aurel dostával ke svému cíli  
> a promluvil, když našel vhodnou chvíli:

> „Má paní, přísahám vám při Bohu,  
> vědět, že vám tím nějak pomohu  
> ve vašem hoři, v den kdy manžel vám  
> na moře vyplul, byl bych zmizel sám  
> daleko někam, za mez nenávratna.  
> Vím, že má věrnost málo je mi platná,  
> jen puklé srdce odměnou mám, madam;  
> ó smilujte se nade mnou, jak strádám,  
> váš rozsudek mě spasí, nebo zdrtí!  
> Kéž smím vám padnout k nohám aspoň v smrti!  
> Nemohu mluvit dál o trýzni temné;  
> o milost prosím — nebo zhubíte mne!“

> Tu pohleděla přímo na Aurela:  
> „Tak mluvíte? A o to vám jde?“ děla.  
> „Já netušila nikdy, co jste chtěl;  
> teď, když jste mi to sám však pověděl,  
> přísahám při Tom, kdo mi vdechl duši:  
> manželskou věrnost nikdy neporuším  
> slovem ni skutkem; navždycky jsem žena  
> jen jednomu, jemuž jsem zaslíbena.  
> Tím pro mne končí celá tahle věc!“  
> Leč ze žertu mu řekla nakonec:

> „To ví však, Aurele, Bůh nad nebesy,  
> že lásku moji tenkrát získáte si —  
> vidím přec, jak vám smutek život kalí —  
> až odstraníte ony černé skály,  
> co hyzdí naše břehy u Bretaně,  
> až vyčistíte širé mořské pláně  
> pro plavbu lodí, až se všechno změní,  
> že uvidím ty břehy bez kamení,  
> pak milovat vás budu víc a líp  
> než kohokoli; ten vám dávám slib!“

> „Což,“ ptal se, „jinak není smilování?“

> „Ne, při mém Tvůrci,“ řekla ona paní,  
> „vždyť vím, že nikdy nemůže to být.  
> Potlačte ten svůj pošetilý cit.  
> Jakou v tom radost vidět může muž  
> milovat ženu, kterou jiný už  
> má, kdykoli si vzít chce její tělo?“

> Aurela z toho srdce zabolelo,  
> Aurel si vzdychl, když slyšel tu důtku,  
> a odpověděl, tona v černém smutku:  
> „Madam, toť vskutku nemožná je práce,  
> vstříc rychlé smrti musím ubírat se!“  
> A s těmi slovy rozloučil se s ní.

> Přátelé potom přišli ostatní  
> a procházeli se tam po alejích.  
> Nic neznali o rozhovoru jejich  
> a znovu začala se zábava,  
> až zarděla se záře krvavá  
> a tmavý obzor spoutal slunce moc,  
> čímž vyjádřit chci, že se snesla noc.  
> Bujně šla domů tlupa veselá,  
> až na chudáka, běda, Aurela;  
> ten domů bral se, v srdci ránu meče,  
> a pocit měl, že smrti neuteče.  
> Už domníval se, že mu srdce stydne,  
> i ruce vztáh a vzýval nebe vlídné  
> a na kolena v zoufalství svém klesna  
> třeštil a blouznil, mluvil jako ze sna,  
> bolestí zmaten, nevěda, co říká,  
> leč takto zněla slova prosebníka,  
> při kterých z hrudi vzdechy se mu draly  
> k bohům a nejdřív k slunečnímu králi.

> „Apollo,“ pravil, „bože můj a vládce  
> trav, rostlin, stromů, květů na zahrádce,  
> jimž deklinace tvoje vždycky určí  
> dobu, kdy listí raší jim a pučí,  
> dle výšky, v které právě brázdíš nebe;  
> upři své oko slitovníka, Phoebe,  
> na zatracence, na můj slzí proud!  
> Mě na smrt vydal té mé paní soud,  
> a bez viny; ó spas mě, polituj,  
> zachraň svou mocí mroucí život můj!  
> Vím, že mě tady pranic nezachrání  
> krom tebe, pane, a mé sladké paní.  
> Rač dovolit, řeknu ti v nástinu,  
> jak pomůžeš mi, dřív než zahynu!

> Tvá božská sestra, Lucina ta sněžná,  
> je moří první bohyně a kněžna  
> (co císařovna vládne na trůnu  
> i valných vodstev pánu, Neptunu).  
> Jak ona touží po tvém plameni,  
> v němž nalézá zdroj svého záření,  
> a proto vždycky ve tvé stopě krouží,  
> tak moře zase přirozeně touží  
> ji následovat, přiblížit se k ní,  
> moří a řek a vodstev bohyni.  
> Prosím tě, Phoebe, buď mě pamětliv,  
> nemuč mi srdce, učiň pro mne div  
> a popros ji při první opozici,  
> v znamení Lva se příště konající,  
> ať vzedme v přílivu tak spoustu vod,  
> aby pět sáhů zůstal navespod  
> ten nejmocnější útes v Bretani,  
> a roky dva ať má to trvání,  
> ať paní své smím říci bez pochyb:  
> ‚Ty tam jsou skály, dodržte svůj slib!‘

> Ten zázrak, Phoebe, udělat ji nech!  
> A popros ji, ať nezrychlí svůj běh,  
> ať shodně s tvými udrží své kroky  
> ta tvoje sestra po oba ty roky,  
> v úplňku tak ať zůstane z tvé moci  
> a příliv bude trvat ve dne v noci.  
> A kdyby takto snad mi neráčila  
> pomoci k paní, která mi je milá,  
> nechť zařídí, aby ty skály stáh  
> tam dolů do své říše v temnotách  
> Pluto, jenž bydlí dole v podzemí;  
> jinak mou paní získat nelze mi.  
> Navštívím chrám tvůj v Delfách, Phoebe, bosý,  
> viz slzy v tváři zoufalce, jenž prosí,  
> muk aby strašných zželelo se tobě!“  
> A po těch slovech padl na zem v mdlobě  
> a dlouho ležel jako ve fantase.

> Až bratr jeho, věda, jak věc má se,  
> jej odnesl a složil v poduškách.  
> Tak v zoufalosti, z které šel až strach,  
> nechám tam dumat toho ubožáka,  
> zda smrt či život silněji ho láká.

> Arvirag zatím přišel ve zdraví  
> v průvodu reků ze své výpravy,  
> květ rytířstva, tak proslavil své jméno.  
> Jak šťastna jsi teď, ty má Dorigeno,  
> v náručí držíš přešvarného muže,  
> květ bojovníků, rytíře jak růže,  
> který by za tě vlastní život dal!  
> A on se ženy ani nevyptal,  
> jestli jí někdo nevyznával lásku,  
> když on byl pryč; znal pevnost jejich svazku.  
> Myšlenky toho druhu sotva znaje,  
> tančil a žil s ní, jezdil na turnaje,  
> a v tom svém blahu ať si tedy žije!  
> A co teď ty, můj chorý Aurelie?

> Tak zesláblý a blouzněním se pleta  
> ubohý Aurel stonal po dvě léta,  
> než na nohy moh postavit se zase.  
> A bez útěchy chřadl by v tom čase,  
> nemíti bratra, jenž byl učenec  
> a jemuž svěřil celou tu svou věc,  
> neb jinému si říci netroufal,  
> že jeho nemoc způsobil jen žal,  
> a skrýval svoji lásku tajněji  
> než Pamphilus cit ke Galateji.  
> Napohled zdráv byl, ale břitká střela  
> hluboko v srdci zaražena tkvěla.  
> A dobře víte, rány toho tvaru  
> se velmi špatně léčí u felčarů,  
> když nenajdou a nevytáhnou šíp.  
> Ten bratr plakal, namáhal svůj vtip,  
> až vzpomněl si, jak myšlenka tak míjí,  
> že v Orleansu, když byl ve Francii  
> a studoval tam, mnoha studentům  
> nedal spát různý neobvyklý um,  
> že prohledali každý kout a skryt,  
> kde tajných věd se mohli dopídit,  
> a že tam jednou viděl za studií,  
> v tom Orleansu, knihu o magii,  
> kteroužto jeho přítel přechovával,  
> jenžto tím časem bakalář byl práva  
> (třebaže jinou vědu rozvinul tu)  
> a měl tu knihu tajně ve svém pultu.  
> O různých tricích psaly její runy,  
> tak o dvaceti osmi bytech Luny,  
> i jiných nesmyslů tam bylo pár,  
> jež neceníme dneska za krejcar;  
> vždyť svatá církev nechce, aby víře  
> škodila tahle kouzla od kejklíře.  
> A když si vzpomněl na tohleto dílo,  
> hned se mu v prsou srdce roztančilo.  
> „Můj bratr,“ řekl potají sám sobě,  
> „vyléčen bude nyní v krátké době;  
> jsou jisté vědy, o nichž každý neví,  
> jež vyvolají nejrůznější zjevy.  
> Při slavnostech prý umní kejklíři,  
> jak slýchával jsem, často rozvíří  
> své umění; ve velké světlé síni  
> vykouzlí vodu, stvoří loďku při ní  
> a veslují tam; jiný jejich jev  
> vypadá zase jako hrozný lev;  
> tu přičarují louku, samý květ;  
> tu révu s hrozny, radost pohledět;  
> jindy zas hradu kamenného vizi;  
> a zachce se jim — a zas všechno zmizí.  
> Tak se to lidem zdá po jejich vůli.

> Jsem rozhodnut. A nyní, vynajdu-li  
> tam v Orleansu svého tovaryše,  
> jenž zpytovával všechny Luny skrýše  
> a z něhož stal se studovaný mág,  
> bratrovi získám jeho lásku tak.  
> Mág dokáže přec vyvolati zdání,  
> že útesy a skály při Bretani  
> pohltil všechny dravý mořský proud,  
> že přes ně mohou volně lodi plout,  
> a nechat to tak týden nebo dva.  
> Tak skončila by muka bratrova;  
> vždyť to by rázem přinutilo paní  
> dodržet slib — či sklidit pohrdání.“

> Avšak nač o tom mluvit ještě dál?  
> K bratrovu loži ihned pospíchal  
> a řekl mu, co čeká v Orleansu;  
> a bratr z lože vyskočil v tu ránu  
> a vyrazil hned, veden nadějí,  
> že brzy už mu bude volněji.

> A když se k městu tak už přiblížili,  
> že neměli tam ani celou míli,  
> potkal je student, který s rutinou  
> je pozdravil hned plynnou latinou  
> a povídal jim věci k podivení.  
> „Vím,“ děl, „co chcete, tajno mi to není.“  
> A dřív než ušli krok jen k Orleansu,  
> jim oznámil, co mají právě v plánu.

> Bretoňský mudřec vyptával se hned  
> na spolužáky ze studentských let  
> a uslyšel, že ty už hlína tlačí,  
> i prolil pro ně mnohou slzu v pláči.

> Když Aurelius viděl, co se děje,  
> hned ze sedla a vedle čaroděje  
> až k jeho domu, kde byl pohoštěn  
> jídly a vším, co přát si mohl jen;  
> a Aurelius za celý svůj věk  
> tak přepychový nezřel příbytek.

> Mág ukázal mu ještě před večeří  
> lesy a parky přeplněné zvěří;  
> jeleny viděl s mocným parožím,  
> že většího si sotva někdy všim,  
> viděl, jak sto jich na kusy rvou psi,  
> jak jiní v krvi s šípem zápasí.  
> Pak zmizela ta zvěř a celý les  
> a podle řeky sokolník se nes  
> a sokoli tam štvali vodní ptáky.  
> Rytířský turnaj potom viděl taky;  
> a potom ještě viděl v blahém klamu  
> při tanci svoji milovanou dámu  
> a zdálo se mu, sám že tančí s ní.  
> Potom ten mistr toho mámení  
> zatleskal, vida k večeři čas právě,  
> a adieu! už bylo po zábavě.  
> A přece na krok nehnuli se z bytu,  
> když viděli tak zvláštní zjevení tu,  
> leč ve studovně tiše v příšeří  
> s knihami byli jenom oni tři.

> A poté mistr zvolal na fámula,  
> jak na večeři příprava se hnula:  
> „Už do hodiny minuty se krátí,  
> co kázal jsem vám jídlo přichystati,  
> když se mnou přišli ti dva páni ctní  
> do studovny mé, síně knihovní.“

> „Vše hotovo je, pánům libo-li,“  
> děl fámulus, „jen račte k tabuli!“

> „Dobře,“ děl mág, „nuž, pojďme k jídlu s chutí,  
> v lásce je třeba časem oddychnutí.“

> Pak po jídle se jali rokovat,  
> jaký má dostat onen mistr plat,  
> když všechny skály budou odstraněny  
> od Girondy až k vyústění Seiny.  
> Potíže dělal; říkal při své spáse,  
> pod tisíc liber že prý nepoddá se  
> a že i potom velmi nerad jen!

> Leč Aurelius zvolal unesen  
> svou nadějí: „Vzal tisíc liber ďas!  
> Celičkým světem odměnil bych vás,  
> míti tu moc a býti světa vládce!  
> Mé slovo na to, shodneme se hladce,  
> mějte svůj plat, když vše je ujednáno!  
> Však nejpozději jeďme zítra ráno,  
> nejevte nedbalost či malou snahu!“

> „Ne,“ řek ten mudrc, „dejte na přísahu!“

> A tak si Aurel vlezl do postele  
> a po celou noc spalo se mu skvěle  
> a cítil už v té blahé naději,  
> jak starosti a žal se ztrácejí.

> A ráno, den když v ložnici jim vnik,  
> hned Aurelius a ten kouzelník  
> se do Bretaně dali k svému cíli  
> a v jednom místě se tam usídlili;  
> jak staré knihy praví ve zmínce,  
> bylo to v mrazech prostřed prosince.

> Phoebus byl stár a jako mosaz zašlý,  
> ač ve výšce když dříve jste ho našli,  
> jak lesklé zlato zářila tvář boha;  
> teď ve znamení klesl Kozoroha,  
> a řeknu rovnou, nebylo s ním nic.  
> Mráz, chladný dešť a příval plískanic  
> vyhnaly zeleň z každé zahrady.  
> U ohně seděl Janus dvoubradý,  
> rty smáčel ve svém rohu ve víně,  
> solené maso jedl ze svině,  
> a každý se už těšil na Vánoce.

> Náš Aurel velmi úslužně a krotce  
> pobízel mistra, aby ze vší síly  
> a s veškerým svým uměním a pílí  
> odstranil z jeho srdce bolnou křeč,  
> že jinak by je musel proklát meč.

> Ten moudrý mág tak soucitem byl jat,  
> že dnem i nocí hleděl vypátrat  
> pro záměry své nejvhodnější chvíli,  
> kdy čáry by se nejlíp vydařily  
> pomocí kejklí, přeludnými sny  
> (já hvězdopravců neznám termíny),  
> by paní věřila a všichni s ní,  
> že vymizely skály v Bretani  
> či propadly se pod úroveň dna.  
> Až napadla mu doba příhodná  
> pro jeho černou magii a triky,  
> jež zapáchat se zdály pekelníky.  
> Měl opravené toledánské desky,  
> v nichž bez mezer měl urovnány hezky  
> rok jedenkaždý i let celé sumy,  
> dat kořeny pro ty, kdož porozumí,  
> a každé centrum mělo argument  
> a podle proporcí si vybral ten,  
> jímž vypočíst moh nejlíp rovnici.  
> A v osmi sférách spěchal zjistit si,  
> kam hvězda Alnath překročila mez  
> od pevných stálic v hlavě Aries,  
> jejž do deváté sféry řadí zvyk.  
> To vypočetl všechno na puntík.

> Když takto našel první Luny byt,  
> dle proporcí moh další objevit;  
> znal dobře čas, kdy Luna vychází,  
> a doved určit, co má za fázi;  
> a takto našel takový byt Luny,  
> který byl vhodný; rovněž staré runy  
> a obřady měl jistě na zřeteli,  
> jimiž své čáry, kejkle prováděli  
> za oněch časů staří pohané.  
> I nemařil už zbytečně ni dne;  
> na víc než týden mágův klam a mam  
> dal iluzi, že skály jsou ty tam.

> Náš Aurel zatím všecek zoufalý,  
> že nevěděl, svou lásku získá-li,  
> ve dne i v noci čekal na ten div.  
> A když neviděl překážek jak dřív,  
> když skály zmizely i každý tes,  
> tu mistru svému vděčně k nohám kles:  
> „Já, Aurelius, ubohý a štvaný,  
> děkuji vám a Venuši, své paní,  
> že setřeli jste chmury s mého čela.“  
> A zamířil hned nato do kostela,  
> kde věděl, že svou dámu uhlídá.  
> A chvíle vyčkav, pozdravení dá  
> s pokornou tváří, úzkostí se kruše,  
> těmito slovy královně své duše:

> „Má vzácná paní,“ děl ten bolestín,  
> „mou lásku k vám mi kalí strachu stín,  
> že mohu navždy ztratit vaši přízeň.  
> A kdybych pro vás neměl tuto trýzeň,  
> pro kterou zmírám zde, vám u nohou,  
> nesvěřil bych vám slovem bolest svou.  
> Leč musím mluvit, nebo umřít smrtí;  
> chlad váš mě krutě, nevinného, drtí.  
> Lhostejná je vám smrt má bez pochyb,  
> leč varujte se porušit svůj slib!  
> Nechť rozmyslem vás naplní Bůh sám,  
> než zhubíte mne pro mou lásku k vám!  
> Víte, že slib váš naději mi dává;  
> ne že bych se chtěl dovolávat práva,  
> jen v milost vaši naději svou kladu;  
> však víte sama, jak jste v onom sadu  
> slib učinila, jenž mě trýzně zbaví,  
> a slovo své mi dala do zástavy  
> na svoji lásku, Bůh to musí znát,  
> i když té lásky nehoden jsem snad.  
> Paní, teď jde mi víc o vaši čest  
> než o můj život, který v sázce jest.  
> Já provedl, co jste mi uložila,  
> pohleďte sama na výsledek díla!  
> Čiňte, jak chcete, avšak dbejte slova;  
> váš soud mou smrt, či život pro mne chová!  
> Ve vašich rukou je můj život celý;  
> leč vězte jen, že skály vymizely!“

> A odešel. Tak stála, kamenící,  
> že krve by se nedořezal v líci.  
> Kdy vzpomněla by na takovou past!  
> „Žel!“ zoufala, „kdo tušil tuhle strast!  
> Což na mysl mi přijít mohlo dřív,  
> že je to možné, takovýhle div?  
> To přírodě se staví na odpor!“  
> A domů šla co strastiplný tvor.  
> Ze samé hrůzy krok jí těžce váz  
> a hořce lkala po nějaký čas  
> a omdlévala; živoucí však duši  
> neřekla slovem, co ji takhle kruší,  
> neb Arviragus pryč byl v oné době.  
> Tak promlouvala jenom sama k sobě,  
> s pobledlou tváří, všecka zoufalá,  
> tak naříkala na svá muka zlá:

> „Štěstěno, tebe musím obviniti,  
> že zajalas mě náhle do svých sítí;  
> teď jiný způsob vyváznutí nevím,  
> než smrtí svou, anebo pohaněním;  
> když jedno z toho musím zvolit již,  
> to s životem chci rozloučit se spíš,  
> než by mé tělo bylo zneuctěno,  
> než zrušit slib, než ztratit dobré jméno.  
> A smrtí, vím, bych byla vyproštěna.  
> Kolikrát už se ušlechtilá žena  
> anebo panna zabila, ó žel!,  
> když bránily se pohaně svých těl!

> Tak svědčí zprávy z uplynulých dnů.  
> V Athénách třicet zpupných tyranů  
> Fidona jednou sklálo při hostině.  
> A jeho dcery jako otrokyně  
> si dali předvést, nahé, na posměch,  
> pro ukojení choutek, chtíčů všech,  
> a nutili je tančit na dláždění  
> v otcově krvi; ať jsou zatraceni!  
> A proto raděj ubohé ty panny,  
> ze ztráty panenství tak vylekány,  
> skočily v studnu v nestřežené chvíli,  
> jak skripta dí, a tam se utopily.

> Messinští chytli jednou při honu  
> padesát panen z Lacedaimonu,  
> jež ke smilstvu co oběť měly státi.  
> Ni jediná však ze všech padesáti  
> žít nechtěla a všechny dobrovolně  
> smrt volily, než strpěly by svolně  
> to poskvrnění panenského těla.  
> Proč já bych tedy ze smrti strach měla?

> Hle, Aristoklides, hle na tyrana,  
> jejž Stymfalis tak roznítila, panna,  
> že otce jí dal zabít v nočním čase.  
> Hned k Dianinu chrámu utekla se  
> a sochu její chytla pevně tak,  
> že nechtěla ji pustit nikterak;  
> nikdo ji nemoh od ní odervat,  
> až její život za oběť tam pad.  
> Když se i pannám takhle silně příčí  
> být poskvrněny nemravnými chtíči,  
> má se tím spíš, jak myslím, zabít žena,  
> jež manželkou je, než být zneuctěna.

> Co říci jen o ženě Hasdrubala,  
> jež v Kartágu si sama život vzala?  
> Zříc vojsko římské, jak se do bran žene,  
> vrhla se s dětmi rovnou do plamene.  
> Smrt volila spíš nežli pohanu  
> od některého z oněch Římanů.

> Což Lukrécie též se nezabila,  
> když Tarquiniem znásilněna byla?  
> Té Římance též říkal její cit,  
> že pohaněna nesmí dále žít.

> Těch sedm panen v Milétě též hnal  
> do sebevraždy jejich strach a žal,  
> že mají býti znásilněny Galy.  
> Historek, vím, je na sta, jež se staly,  
> jež vyvolala všechny příčina ta.

> Tak zabila se žena Abradata,  
> když padl on, a cedila svou krev  
> do jeho vlastních rozeťatých cév  
> a prohlásila při tom umírání:  
> ‚Teď alespoň mě nikdo nepohaní!‘

> Nač zvláště jmenovat zde případ každý?  
> Vždyť tolik spáchalo jich samovraždy,  
> jen aby ušly této pohaně,  
> že to tak bude nejlépe i mně,  
> než abych byla hanbou zneuctěna.  
> Chci Arviragu věrná býti žena  
> a na sebe chci raděj vztáhnout ruce  
> jak dcera Demotiona v té muce,  
> že postihne ji hanba znásilnění.

> Ó Cedase, ach, v jakém roztesknění  
> o smrti dcer tvých čítali jsme zvěsti;  
> zemřely rovněž takto, naneštěstí.  
> A ještě víc snad k litování byla  
> ta thébská panna, jež se zahubila  
> pro Nikanora, pro stejný žal, ach!  
> A jiná dívka, rovněž ve Thébách,  
> již znásilnili Makedonci sprostí,  
> smrtí svou smyla ztrátu nevinnosti.  
> A co říci o ženě Nicerata,  
> jež zabila se stejným studem jata?

> Jak Alkibiadova věrná milá  
> si raději trest smrti vyvolila,  
> než aby on byl zůstal nepohřben.  
> A Alcestis, jak ta byla vzor žen!  
> Hle, Homérova Penelopa, zda  
> tu neslavila celá Helada?  
> A psáno je, že Laodamie,  
> když její manžel padl u Tróje,  
> chtěla v ten den, by sklála smrt i ji.  
> Též ušlechtilou vizme Portii,  
> jež nemohla žít nijak bez Bruta,  
> tak láskou k němu byla přikuta.  
> Hle, Artemisia, tak dokonalá,  
> jež úctě barbarů se těšívala!  
> Královno Teuto, kéž by ženy, hle,  
> v cudnosti tvé se zhlédly zrcadle!  
> A totéž mohu říci o Bílii  
> a Rhodoguně nebo Valérii!“

> Tak Dorigena lkala víc a víc,  
> k smrti se stále při tom chystajíc.

> Leč Arviragus vrátil se noc třetí,  
> ten rytíř ctný, a hledě na dojetí  
> a její pláč, hned ptal se, co ji mrzí.  
> Leč ještě více propuk příval slzí.

> „Ó běda mi, že zrozena jsem byla!  
> Tohle se stalo! To jsem přislíbila!“  
> A vyprávěla všechno, co už znáte;  
> nač opakovat bůhvíkolikráte.

> A na ten nářek téměř zvesela  
> slyšela říci svého manžela:  
> „A nic už víc než to, má ubohá?“

> „Ne!“ zvolala. „Už tohle, u Boha,  
> je přespříliš, i když sám Bůh to chtěl!“

> „Nech spát, co spí, má ženo,“ tak jí děl,  
> „možná, že brzy bude nám zas líp.  
> Leč na mou čest, je třeba splnit slib!  
> Jakože spásu očekávám v Pánu,  
> spíš smrtelnou bych utrpět chtěl ránu,  
> jež poraní mou lásku k vám a cit,  
> než slib abyste měla porušit.  
> Nejvyšší ctnost je vždycky věrnost slovu.“  
> Leč žal tak zmohl duši rytířovu,  
> že řekl jí: „Však smrt by byla trest,  
> kdybys kde o tom, co teď musíš snést,  
> co živa řekla slůvko komukoli!  
> Já už to strpím, i když mě to bolí,  
> a smutek potlačím, že nikdo z lidí  
> té potupy se nikdy nedopídí.“

> A zavolal pak komornou a páže.  
> „Teď s Dorigenou vyjděte,“ jim káže,  
> „a tam ji veďte, kam vám sama poví!“  
> A oni vyšli s těmi jeho slovy,  
> leč nevěděli, kam to vlastně šli;  
> nikdo jim neřek, co tam zamýšlí.

> Mnozí z vás by mu sotva prominuli,  
> že zlovolně jí vnucoval svou zvůli;  
> kdo vlastní ženu takhle v hanbu honí?  
> Však poslyšte, než zapláčete pro ni;  
> líp dopadne snad, než lze uhodnout;  
> a pak, až skončím, proneste svůj soud!

> Náš známý panoš, Aurel řečený,  
> tak poblázněný do Dorigeny,  
> náhodou potkal tu svou krasavici  
> uprostřed města, v ruchu na ulici,  
> když přicházela, míříc k tomu sadu,  
> kde nad sebou mu přislíbila vládu.  
> A on šel rovněž do té zahrady,  
> neboť ji dobře pozoroval vždy,  
> a věděl tak, kdy vycházívá z domu.  
> Teď náhoda však vpravdě chtěla tomu,  
> a tak ji tedy dvorně pozdravil  
> a zeptal se jí, jakýpak má cíl.

> Div nešílíc, mu říci musela:  
> „Tu zahradu, jdu z vůle manžela,  
> dodržet slib svůj, běda mi, ó žel!“

> Ten Aurel nad tím dlouho přemýšlel  
> a soucit veliký ho v srdci jal,  
> když viděl její zoufalství a žal,  
> i s Arviragem, rytířem, jenž ve cti  
> jí poručil si podle slibu vésti,  
> poněvadž nesnes porušení slova.  
> Taková byla lítost Aurelova,  
> že k vyřešení nabídla mu klíč:  
> rozhod se raděj potlačit svůj chtíč,  
> než aby jeho neurvalý čin  
> ublížil dvěma srdcím šlechetným.  
> A proto řekl několika slovy:

> „Řekněte, paní, svému manželovi,  
> že když jsem zřel, jak šlechetně to snáší,  
> a když tak zřím i velkou bolest vaši,  
> že spíše hanbu k škodě své chce snést,  
> než vám dát zrušit slovo a s ním čest,  
> já rozhod se spíš strpěti svůj žal,  
> než mezi vás abych se vměšoval.  
> Tak, paní má, vám vracím do rukou  
> to vaše slovo s vaší zárukou  
> i každý dřívější váš závazek;  
> vašeho slibu navždy jsem se zřek.  
> A nikdy na to slovem nevzpomenu,  
> to slibuji; a tak opouštím ženu,  
> tu nejlepší a vpravdě nejvěrnější,  
> jakou jsem poznal na své pouti zdejší.  
> Tak věrna slovu kéž je každá žena  
> tak jako vy, jak paní Dorigena!  
> I panoš chce být šlechetný v té míře,  
> jako to právě poznal u rytíře.“

> Tu před ním padla s díky na kolena  
> a spěchala hned k choti, přeblažena,  
> říci mu vše, co slyšeli jste právě;  
> a buďte jisti, že byl po té zprávě  
> až k nevypsání potěšen a rád.  
> Co měl bych dále o tom vykládat?

> Teď s Arviragem jeho Dorigena  
> po celý život byla spokojena.  
> Hněv nezkalil už jejich svazek něžný;  
> on si jí vážil s úctou jako kněžny  
> a ona byla věrná napořád.  
> Víc o těch dvou už nelze povídat.

> Aurel, jenž takhle ztratil celé jmění,  
> proklínal chvíli svého narození.  
> „Jak lituji svých ukvapených slov,  
> že v čistém zlatě má ten filosof  
> mít tisíc liber! Ukvapený čine!  
> Co si mám počít! Budu na mizině!  
> Teď musím prodat, co mám po svém otci,  
> a žebrotou jít, nesmím tady v obci  
> pro hanbu zůstat zdejším příbuzným,  
> kdyby mi nějak neulevil s tím.  
> Řeknu mu hned o možnost splácení  
> rok za rokem, vždy k určitému dni,  
> a za ten ohled vroucí mu vzdám dík;  
> a splním slovo, nejsem podvodník!“

> A zlaťáky šel vybrat v srdci truchle;  
> na pět set liber našel ve své truhle  
> a prosil mistra, aby nebyl krutý,  
> že splatí zbytek do určité lhůty,  
> řka: „Drahý mistře, do dnešního dne  
> jsem vždycky držel slovo, věřte mně  
> a smilujte se; svědkem buď mi Bůh,  
> že zaplatím vám celičký svůj dluh,  
> ať je můj osud potom jakýkoli,  
> byť šel bych nahý o žebrácké holi!  
> Kdybyste chtěl však na záruku snad  
> dva či tři roky s dluhem posečkat,  
> jsem zachráněn; vždyť jinak, mistře ctěný,  
> musel bych prodat statek poděděný.“

> Ten filosof jej vyslech nejdříve  
> a klidně pravil v odpovědi své:  
> „Což nesplnil jsem naše ujednání?“  
> „Jistě,“ řek Aurel, „přesně podle přání.“  
> „A nedosáh jste, jak jste chtěl, své dámy?“  
> „Ne,“ žalně vzdychl Aurel se slzami.  
> „A proč?“ mág ptal se. „Řekněte mi, lze-li!“

> I vyprávěl mu Aurel příběh celý;  
> už znáte jej do posledního slova,  
> nač tedy všechno omílat to znova?

> Řek: „Arviragus šlechetně by spíš  
> až do smrti nes bolest svou a kříž,  
> než zrušila by slovo jeho žena.“  
> Řek, v jakých mukách byla Dorigena,  
> jak bránila se zradě manžela,  
> že vlastní rukou spíš by zemřela,  
> jen aby tomu slibu uklouzla.  
> „Jak vzpomenout si mohla na kouzla!  
> Soucit mě jal, že stejně nezištně,  
> jako on prve poslal ženu mně,  
> já poslal jemu ji zas nazpátek.  
> A to je vše, už nemám, co bych řek.“

> „Můj drahý bratře,“ řekl mu ten mág,  
> „on šlechetný byl a vy právě tak.  
> Hle na panoše a hle na rytíře!  
> Však dopomoz mi Pánbůh při mé víře;  
> i učenec být může ušlechtilý,  
> jako vy dva jste navzájem si byli!

> Mějte těch tisíc liber ode mne,  
> jak vyrost byste právě ze země  
> a nevěděl, že někdy jsme se sešli.  
> Nevezmu od vás, pane, ani grešli  
> za ten svůj um a práci trpělivou.  
> Dost platil jste mi za jídlo a pivo;  
> to postačí, tak buďte zdráv a sbohem!“  
> A na cestu se vydal se svým koněm.

> A teď bych se vás pozeptat chtěl, páni,  
> než dál se hneme, rcete mi své zdání,  
> kdo nejvíce vás dojal šlechetností?  
> Povídka končí, já jsem řekl dosti.
