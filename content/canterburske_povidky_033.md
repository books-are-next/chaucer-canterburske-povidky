---
title: Abecední rejstřík
subtitle: ''
---

Kurzivou tištěná slova v textu jednotlivých hesel jsou sama hesly v rejstříku.

  

Jména starořeckých bohů používá Chaucer v latinské podobě, dosazuje vlastně za ně příbuzná jim božstva římská. Tak jsou uváděna v textu i v rejstříku. Protože však báje vztahující se k řeckým božstvům se vždy přesně nekryjí s bájeslovím římským, jsou vedle latinských jmen bohů, tištěných kurzivou jako hesla, uváděny i tvary řecké.

_Abradates_ – král starověkého města Sus v západní Persii, spojenec Asyřanů v boji proti perskému králi _Cyrovi_. Když padl, jeho žena Panthea se zabila na jeho mohyle.

_Abrahám_ – v biblickém Starém zákoně jeden z židovských patriarchů. Měl děti se svou ženou Sárou a děvečkou Agar.

_Absoluce_ – rozhřešení, odpuštění hříchů.

_Absorpce_ – vstřebávání, pohlcování hmot, tekutin nebo plynů.

_Adonis_ – v řeckém bájesloví krásný mladík, jehož milovala bohyně _Venuše_ (Afrodité). Když byl zabit divokým kancem, byl její žal takový, že mu bohové povolili trávit v podsvětí, sídle zemřelých, jen část roku.

_Aegeus_ (čti Egeus) – otec _Théseův_, bájeslovný král starořeckých Athén.

_Aeneida_ (Čti Eneida) – epická báseň _Vergilia_. Líčí osudy trojského hrdiny Aenease, který po pádu _Tróje_ dorazil po dlouhých dobrodružných cestách do Itálie a stal se předchůdcem zakladatelů Říma. Jedna z epizod Aeneidy líčí sestup hrdinův do podsvětí.

_Acheolus_ – v řeckém bájesloví bůh stejnojmenné řeky. Svedl s _Herkulem_ (Héraklem) zápas o _Dejaniru_, přičemž opětovně měnil podoby. Když se proměnil v býka, urazil mu Hérakles roh, z něhož pak nymfy učinily roh hojnosti.

_Achilles_ – přední řecký hrdina ve válce proti _Tróji_. Zabil trojského reka _Hektora_, ale sám padl šípem Trójana Parise, který ho zasáhl do paty – jediného Achillova zranitelného místa.

_Akteon_ – v řeckém bájesloví lovec, který náhodou spatřil bohyni _Dianu_ (Artemidu) v lese nahou při koupání a byl jí za to proměněn v jelena a roztrhán pak svými vlastními psy.

_Alcestis_ – v řeckém bájesloví věrná žena Admeta, krále kraje thesalského, jehož život zachránila tím, že zemřela místo něho. _Herkules_ (Hérakles) ji pak vysvobodil ze sídla mrtvých v podsvětí.

_Alexandrie_ – staré město v Egyptě, ve starověku významné středisko řeckoegyptské kultury, později ve středověku ovládáno mohamedány, s nimiž o město bojovali křesťanští rytíři za křižáckých výprav,

_Algesir_ – španělský Algeciras, přístav v jižním Španělsku.

_Alchymie, alchymista_ – středověká pavěda, jejímž cílem bylo objevit elixír života a kámen mudrců. Ve středověké literatuře je často zaměňován pojem „alchymie“ a „filosofie“.

_Alkibiades_ – athénský státník a vojevůdce z 5. stol. př. n. l., z dob válek proti vojenskému spolku vedenému _Spartou_. Když byl zabit, pohřbila jeho milenka Timandra nebo Theodota jeho tělo, třebaže na to byl stanoven jeho nepřáteli trest smrti.

_Almagest_ – ve své době proslulé hvězdářské dílo _Ptolemaiovo_. Do západní Evropy se z egyptské Alexandrie dostalo prostřednictvím Arabů, odtud jeho arabské jméno (znamená „Veliké dílo“).

_Amazonky_ – v řeckém bájesloví kmen bojovných žen, které měly své vlastní královny. Za jejich území jsou označovány různé kraje, mezi nimi i starověká _Skythie_. Jednu z jejich královen, _Hippolytu_, zabil podle pověsti _Herkules_ (Hérakles). Podle jiné pověsti ji dostal _Théseus_, který se zúčastnil Héraklovy výpravy proti Amazonkám.

_Amfiaraos_ – v řeckém bájesloví král města Argos. Odpíral vytáhnout do boje proti Thébám, až ho jeho ješitná manželka _Erifyla_, podplacená jeho nepřáteli, k předem ztracenému tažení přinutila.

_Amfion_ – v řeckém bájesloví syn Diův (_Jupiterův_), který vybudoval hradby města _Théb_ z kamenů, jež se samy seskupily na místo, očarovány Amfionovou hrou na lyru.

_Andromacha_ – žena _Hektora_, který padl při obraně _Tróje_.

_Anteus_ (Antaios) – v řeckém bájesloví obr, syn bohyně země Gaie. Přemohl jej _Herkules_ (Hérakles) tím, že jej odtrhl od země, z níž Anteus čerpal dotekem svou sílu.

_Antonius Marcus_ – římský vojevůdce a státník v 1. stol. př. n. l., člen triumvirátu (spolku tří vladařů), který si po smrti _Césarově_ rozdělil vládu nad římskou říší. Později následkem svého poměru k egyptské královně Kleopatře zabředl do války se svými bývalými druhy, byl Octaviem poražen a po zprávě, že Kleopatra spáchala sebevraždu, se sám zabil.

_Apelles_ – nejslavnější starořecký malíř ve 4. stol. př. n. l.; žil v Malé Asii.

_Apollo_ – v řeckém bájesloví bůh mužské krásy, básnictví, hudby a věštění, též bůh léčivých sil a původce morových ran. Především však bůh sluneční, nazývaný též Foibos (Jasný), latinsky _Phoebus_.

_Argus_ (Argos) – v řeckém bájesloví mnohooký nestvůrný obr, který nikdy nespal; jeho oči si odpočívaly střídavě; proto bdělý hlídač. Héra (_Juno_) mu dala hlídat pannu Io, kterou proměnila v jalovici, protože se o ni ucházel Héřin manžel, pán bohů Zeus (_Jupiter_). Přemohl jej teprve Hermes, když jej uspal.

_Aristoklides_ – samovládce ve starověké Arkádii ve středním Řecku. Dal zavraždit otce dívky _Stymfalis_, aby se jí mohl zmocnit.

_Aristoteles_ – největší myslitel a mnohostranně nadaný učenec řeckého starověku ve 4. stol. př. n. l. Jeho názory se dlouho udržovaly i v křesťanské feudální éře a byly přes celý středověk jednou z nejsilnějších spojnic s antickou vzdělaností.

_Armorica_ (čti Armorika) – starý latinský název pro _Bretaň._

_Arnold z Villanovy_ – proslulý lékař a alchymista ve 14. stol., buď z Villanovy v jihofrancouzské Provenci, nebo ze stejnojmenného místa ve španělské Katalánii. Napsal mimo jiné „Rosarius Philosophorum“ (latinsky Růženec filosofů), alchymisty velmi ceněnou knihu.

_Árón_ – v biblickém Starém zákoně bratr Mojžíšův, první židovský velekněz po zřízení bohoslužebného svatostánku.

_Artemisia_ – ve 4. stol. př. n. l. manželka krále Mausola, jenž vládl v maloasijské Karii. Z lásky k němu mu po smrti dala vystavět ve městě Halikarnassu nádhernou hrobku, odtud výraz „mauzoleum“.

_Artois_ (čti Artua) – kraj v severní Francii s hlavním městem Arras.

_Artuš_ – v 6. století jeden z posledních králů keltských Britů, původních obyvatel Anglie, jejichž samostatnost se marně snažil uhájit před Anglosasy. Stal se středem pověstí, rozšířených hlavně v _Bretani_ a odtud přes Francii po celém středověkém světě. Mezi rytíři jeho družiny, která zasedala u kruhovitého stolu, prosluli v pověstech zvláště Gavain, _Lancelot_, _Parsifal_ i Tristan.

_Ascendent_ – podle představ starých astrologů v horoskopu rozhodující vliv na osudy a štěstí člověka. V astronomii úhel, který svírá v daném okamžiku obzor s ekliptikou, tj. kruhem, v němž protíná rovina zemského oběhu kolem slunce nebeskou báň.

_Aspekt_ – zdánlivá poloha planet vzhledem k slunci nebo měsíci, z níž staří hvězdopravci usuzovali na budoucnost lidských osudů.

_Astrolabium_ – hvězdářský přístroj na pozorování polohy nebeských těles, nyní vytlačený sextantem.

_Atalanté_ – v řeckém bájesloví hrdinka vychovaná medvědicí. Při honbě s _Meleagrem_ na ohromného kance kalydonského zasadila zvířeti první ránu a dostala za to jeho hlavu a kůži.

_Attila_ – zvaný „bič boží“, v 5. století král Hunů, který chtěl na troskách rozpadající se říše římské založit říši svou a podnikal ze svého sídla v nynějším Maďarsku nájezdy do mnoha zemí.

_Augustin_ svatý – jeden z církevních otců, žil v 4. a 5. stol. v Numidii v severní Africe. Sepsal četné náboženské spisy. Jako biskup ve městě Hippo soustředil kolem sebe mnoho duchovních, s nimiž žil v společenství podobném klášternímu. Přispěl významně k upevnění katolické církve.

_Auripigment_ – sirník arsenový, citrónově žlutý nerost, používaný jako základ barviv.

_Avicen_ nebo _Avicenna_ – pod tímto jménem poznala Evropa tádžického učence, který žil v 10. a 11. století ve střední Asii. Psal arabsky, univerzální řečí islámského kulturního světa, nebo persky (tádžicky). Jeho arabské jméno bylo Abú Alí Ibn Siná. Proslul jako humanistický filosof a vědec, bojující proti předsudkům fanatického mohamedánského náboženství, a zejména jako jeden ze zakladatelů vědeckého lékařství, jemuž věnoval svůj hlavní spis „Al-Kánun fít-tibb“ – „Kánon lékařství“.

_Bakalář_ – stará universitní hodnost, předstupeň k hodnosti mistra (doktora).

_Baldrián_ – valerián, rostlina kozlík lékařský.

_Balsazar_ (Balthazar) – poslední král babylónské říše v Přední Asii v 6. stol. př. n. l. Byl poražen Médy a Peršany. Jeho záhuba mu podle bible byla prorokována _Danielem_.

_Barbaři_ – tak byli starověkými Řeky nazýváni příslušníci všech mimořeckých kmenů.

_Bath_ (čti Bás) – dnešní lázeňské město na mořském pobřeží nedaleko Londýna.

_Bawdeswell_ (čti Bóds-uel) – město v severní Anglii.

_Belmarie_ – zastara kraj v Maroku; jméno vzniklo zkomolením názvu domorodého kmene Beni-Mari.

_Benedikt_ svatý – z italské Nursie, založil kolem r. 530 první benediktýnský klášter v Monte Cassino v jihozápadní Itálii. Svou řeholí dal podklad pro všechny další římskokatolické mnišské řády.

_Bernard_ (Bernardus Gordonius) – lékař ve 13. století, rodem Skot, působil na lékařských školách v jihoitalském Salernu a francouzském Montpellieru. Všímal si zejména chirurgie. Zanechal četné lékařské spisy.

_Bílie_ – podle Jeronýmovy „Epištoly proti Joviniánovi“ (viz poznámka _Valerius_ ve vysvětlivkách k Povídce ženy z Bathu) byla ctnost této mladé Římanky poněkud zvláštního druhu. Když se jejímu muži známí posmívali pro jeho zkažený dech, nevadilo jí to, neboť se domnívala, že tuto vadu mají všichni muži.

_Boccaccio_ Giovanni (čti Bokačo Džovany) – současník Chaucerův ve 14. století, italský renesanční novelista a básník, známý zejména pro svou knihu povídek „Dekameron“, z níž Chaucer sám čerpal námětově, předčil ji však uměleckou hodnotou.

_Boethius_ (čti Boecius) – římský filosof z 5. a 6. století. Napsal také několik knih o hudbě a zpěvu. Chaucer sám přeložil z latiny jeho dílo „O útěše filosofie“.

_Boughton_ (čti Bótn) – obec blízko Canterbury na cestě do Londýna.

_Bradwarinus_ Tomáš – arcibiskup z Canterbury ve 14. století.

_Bretaň_ – kraj na pobřeží severozápadní Francie, obývaný pozůstatky keltského obyvatelstva s vlastní řečí. Bretoňci jsou spřízněni se starými Brity, původními obyvateli Anglie.

_Bruggy_ – hlavní město _Flander,_ druhdy proslulé svými řemesly a obchodem. Dovážely se sem mimo jiné i hedvábné a tkalcovské výrobky z Itálie.

_Brutus_ Marcus Junius – v 1. stol. př. n. l. v Římě přívrženec šlechtického republikánského zřízení; zavraždil Césara. Viz též _Portie_.

_Bula_ – listina vydaná a potvrzená papežem.

_Busiris_ – v starořeckých bájích o Héraklovi (_Herkulovi_) egyptský král, jenž každoročně obětoval Diovi (_Jupiterovi_) zabitého cizince. Chtěl obětovat i Hérakla, byl jím však zabit. Zmínka o tom, že byl pak sežrán vlastními koňmi (v textu Vyprávění mnichova), vznikla záměnou s pověstí o tom, jak Hérakles zabil _tráckého_ krále Diomeda, jenž si choval lidožravé koně.

_Cacus_ (čti Kakus) – v římských bájích syn _Vulkánův_, obří loupežník, jenž v místech pozdějšího Říma uloupil _Herkulovi_ několik kusů ze stáda a skryl je ve své podzemní jeskyni. Herkules se však prodral za ním a udolal Caca, ač chrlil oheň.

_Cato_ Marcus Portius (čti Kato Markus Porcius) – římský filosof a vlastenec v 1. stol. př. n. l. Podle něho byla ve středověku nazývána oblíbená sbírka mravních naučení a průpovídek.

_Cedasus_ nebo _Sedasus_ – vládce ve starořecké Boiótii; měl dvě dcery, které v nepřítomnosti otce hostily dva mladíky, přátele domu. Když je mladíci znásilnili, dívky se z hanby navzájem usmrtily.

_Cementace_ – vytváření slitiny na povrchu kovových předmětů.

_César_ Gaius Julius – římský státník, vojevůdce a vojenský diktátor v 1. stol. př. n. l. Přívrženci aristokraticko-republikánského zřízení v čele s _Brutem_ jej r. 44 př. n. l. zavraždili z obavy, že se César prohlásí samovládcem.

_Cicero_ Marcus Tullius – římský státník, přední řečník a autor význačných řečnických a filosofických spisů v 1. stol. př. n. l.

_Citheron_ – hora v Řecku, která byla středověkými autory následkem pravopisných nejasností zhusta zaměňována s ostrovem _Kythérou_, bájeslovným sídlem _Venuše_ (Afrodity), a označována proto za hlavní sídlo bohyně.

_Citrinace_ – alchymistická operace, jíž se prý měnily obyčejné hmoty ve zlato.

_Cuthbert_ (čti Katbert) – mnich a biskup v 7. století, domácí anglický světec

_Cyrus_ nebo _Kýros_ – král starověké Persie v 6. století př. n. l.

_Dalila_ – v biblickém Starém zákoně zrádná žena Samsonova.

_Damascén_ (Johannes Damascenus) – pod tímto jménem byly známy v 9. století dva lékařské spisy psané syrsky ve městě Damašku.

_Daniel_ – v bibli prorok, údjný autor jedné z knih Starého zákona z doby zajetí Židů Babyloňany. Proslul jako věštec a vykladač snů.

_Dante_ Alighieri – významný italský básník, jenž žil ve Florencii ve 13. a 14. století, autor „Božské komedie“, básně s filosofickými a politickými rysy, v níž básník putuje rájem, očistcem a peklem.

_Dafné_ – v řeckém bájesloví nymfa, která unikla pronásledování _Apollonovu_ tak, že se proměnila ve vavřínový strom.

_Darius_ – král starověké perské říše, v 6. stol. př. n. l.

_Dartmouth_ (čti Dartmes) – přístavní město v jižní Anglii při kanálu La Manche.

_David_ – v biblickém Starém zákoně král izraelský a autor Knihy žalmů.

_Deiscorides_ (čti De-is-korides) nebo Dioskorides – řecký lékař, žil v 1. stol. v maloasijském městě Tarsu. Proslul hlavně soupisem lékárnických znalostí své doby.

_Dejanira_ – v řeckém bájesloví milenka a žena reka Hérakla (_Herkula_), která způsobila jeho smrt.

_Deklinace_ – v astronomii úhlová vzdálenost nebeského tělesa od nebeského rovníku (tj. čáry vzniklé promítnutím roviny zemského rovníku na nebeskou báň).

_Delfy_ – město ve starém Řecku, kde byl proslulý chrám boha _Apollona_, v němž se konaly věštby.

_Demetrius_ Nikator – řecký král v předoasijské Sýrii ve 2. století př. n. l., válčil neúspěšně se sousedními _Parthy_.

_Demotion_ – ve 4. stol. př. n. l. člen athénského nejvyššího soudu aeropagu, jehož dcera byla zasnoubena athénskému vojevůdci Leosthenovi. Zabila se, když její milý padl, aby se nemusela vdát za jiného.

_Denis_ svatý – patron Francie, první pařížský biskup ve 3. století.

_Deptford_ (čti Detford) – dnes předměstí na jihu Londýna.

_Diana_ (Artemis) – v řeckém a římském bájesloví panenská bohyně divoké přírody, zpodobovaná jako lovkyně; též bohyně měsíce, působící prostřednictvím jeho přitažlivosti na pohyb mořských vod; též ztotožňována s bohyní podsvětí _Proserpinou_. Vedle této trojice božských funkcí též božská ochránkyně panenství, ale i bohyně porodu – v této funkci ji Římané nazývali _Lucina_.

_Digestoř_ – při chemických pokusech skříň s větráním, odvádějícím jedovaté plyny.

_Disputace_ – ve středověku učené hádání filosofů a bohoslovců.

_Dormitoř_ – klášterní ložnice.

_Dryáda_ – víla, která je kouzelnou mocí spjata se životem stromu.

_Dryák_ – léčivý nápoj, lektvar.

_Dunstan_ (čti Danstn) svatý – arcibiskup canterburský v 10. století. Podle legendy mu sloužil ďábel podobně jako u nás sv. Prokopovi.

_Echo_ – v řeckém bájesloví nymfa, která tak chřadla neopětovanou láskou k _Narcisovi_, že se proměnila v pouhý hlas, v ozvěnu.

_Elf_ – přírodní bytost, někdy dobrá a něžná jako víla, někdy zlomyslný skřet. V bájesloví ztělesňuje přírodní síly.

_Emilie_ – provincie v severní Itálii v povodí řeky Pád.

_Epikur_ – starořecký filosof ve 3. stol. př. n. l., pokračovatel materialistického směru Demokritova. Jeho učení spatřovalo štěstí člověka ve slasti, plynoucí z duševní vyrovnanosti. Později se označení epikurejský začalo nesprávně užívat ve významu požitkářský.

_Erifyla_ – žena _Amfiaraova_, která jej svou ješitností vehnala do zkázy.

_Euklides_ – řecký matematik a geometr, žil v egyptské Alexandrii začátkem 4. století př. n. l.

_Faun_ – v římském bájesloví napůl muž, napůl kozel. Odvozeno od Fauna, boha plodivé síly přírodní, ztotožněním s řeckými satyry.

_Fechtovat_ – žebrat.

_Ferrara_ – město v severoitalské provincii Emilii.

_Finisterre_ mys – nejzápadnější výběžek Španělska.

_Filištínští_ – biblický kmen v Palestině, s nímž vedli Židé časté války.

_Fiólka_ – skleněná lahvička, zpravidla na úschovu voňavek, jedů apod.

_Flandry_ – staré hrabství v nynější Belgii; jeho obyvatelé Flámové prosluli jako řemeslníci a obchodníci.

_Fortuna_ – římská bohyně náhody a vrtkavého štěstí, česky _Štěstěna_. Byla zobrazována s rohem hojnosti a lodním kormidlem, někdy též s kolem, které se otáčí tak, že kdo byl nahoře, ocitá se dole a naopak,

_Frideswida_ svatá – byla patronkou jednoho významného opatství v Oxfordu, a proto místně velmi populární.

_Fysiologus_ – pod tímto názvem se vyskytovaly ve středověku dvě knihy o různých zvířatech a živočiších v přírodě.

_Gagát_ – černá lesklá odrůda uhlí nebo černý jantar.

_Galén_ nebo _Galenus_ – nejslavnější římský starověký lékař. Žil ve 2. století n. l. na Sicílii a v Římě. Shrnul poznatky klasického lékařství v řadě spisů. Jeho názory byly idealistické, opíral se však o anatomii, studovanou na zvířatech, a o fysiologii. Svým kladným působením i omyly měl později veliký vliv.

_Galeona_ – plachetní loď o několika palubách, sloužila jako obchodní či válečný koráb.

_Ganelon_ – zrádce v rytířské družině císaře Karla Velikého; podle starofrancouzských pověstí zradil v pyrenejské bitvě u Roncesvalles reka Rolanda Maurům. Byl za trest roztrhán koňmi.

_Gaza_ – v bibli hlavní město _Filištínských_.

_Gent_ – město ve Flandrech, proslulé zastara svými soukenickými výrobky.

_Gervais_ (čti Žervé) – z francouzštiny přejaté mužské jméno.

_Gilbert_ (Gilbertus Anglicus) – anglický lékař koncem 13. století, vážený svými současníky pro znalost řecké lékařské literatury.

_Gotland_ – ostrov v Baltickém moři.

_Hali_ (arabsky Ali Ben al Abbás) – v 10. století perský lékař, který arabsky napsal několik významných lékařských děl, mezi nimi „Al Malikí“, soubor léčebných praktik.

_Harpyje_ – v řeckém bájesloví kruté stvůry, půl ženy a půl ptáci, které se zmocňovaly duší zemřelých nebo kradly a znečišťovaly svým obětem potravu.

_Hasdrubal_ – vojevůdce v Kartágu, který padl při dobytí svého města Římany koncem 3. století př. n. l.

_Hektor_ – ve válce Řeků proti Tróji jeden z posledních hrdinů trojských, byl zabit _Achillem_.

_Helada_ – název pro starověké Řecko.

_Herkules_ (Hérakles) – jeden z předních reků starořeckého bájesloví, o němž kolovalo největší množství pověstí. Byl nemanželským synem _Jupitera_ (Dia). K jeho nejhrdinštějším výkonům počítají pověsti dvanáct prací, které vykonal ve službách krále mykénského. K nim patřily činy naznačené ve vyprávění mnicha v našem textu. Tak uškrtil nezranitelného nemejského lva, udolal lernejskou hydru, která měla osm hlav smrtelných a jednu nesmrtelnou, ulovil obrovského kance, jenž pustošil pohoří Erymanthos. Pobil _Harpyje_, které zabíjely ve stymfalském údolí lidi metáním svého kovového peří, získal ze zahrady Hesperidek na nejzápadnějším konci světa zlatá jablka, která mu přinesl obr Atlas, když za něho Herkules na chvíli nesl klenbu nebes; vynesl na svět strážce podsvětí _Kerbera_. Při dalekých cestách za plněním svých úkolů po celém tehdy známém světě zažil mnohá jiná dobrodružství, jako boj s _Kentaury_, jež postřílel svými šípy; ulomil _Acheolovi_ roh, symbol hojnosti, který pak dal otci _Dejaniry_ za jeho dceru; zabil _Caca_ v místech, kde vznikl později Řím; přemohl syna bohyně země _Antea_; v Egyptě usmrtil krále _Busirise_, jenž ho chtěl obětovat bohům; v dnešní úžině gibraltarské postavil mohutné kamenné sloupy. Zabil kentaura _Nessa_, jenž zatoužil po Herkulově ženě _Dejaniře_. Umírající _Nessus_ poradil _Dejaniře_, aby zachytila jeho vytékající krev jako lék proti manželově možné nevěře. Ona pak, chtějíc si udržet hrdinovu lásku, darovala mu nové roucho napuštěné _Nessovou_ krví, ve skutečnosti jedovatou. V hrozných mukách se dal Herkules spálit na hranici. Splnila se tak věštba, že Herkules může být usmrcen jen od zemřelého, po smrti však vstoupil mezi bohy.

_Hermes_ – řecký bůh, ztotožněn Římany s _Merkurem_.

_Herodes_ – v bibli vládce židovský za života Kristova. Z obavy před proroctvím, že Kristus bude králem židovským, dal vyvraždit nemluvňata, aby možného soka zahubil; rodiče však Ježíše zachránili útěkem do Egypta. Dal také useknout hlavu předchůdci Kristovu, sv. Janu Křtiteli.

_Hippokrat_ – nejslavnější lékař řeckého starověku v 5. stol. př. n. l. Doporučoval za základ lékařského poznání pozorování a pokus.

_Hippolyta_ – královna Amazonek.

_Hull_ (čti Hal) – přístav v severní Anglii, v hrabství Yorkshire.

_Cheap_ (čti Čip) – nyní Cheapside (čti Čípsajd), londýnská čtvrť, nejstarší londýnské obchodní středisko, a proto i sídlo zámožných měšťanů.

_Cholerický_ – vznětlivý, popudlivý, podle názorů středověké medicíny souviselo s chorobným přebytkem rudé žlučovité šťávy v těle.

_Iškariot_ – Jidáš, jeden z apoštolů, který zradil Krista za třicet stříbrných.

_Ivo_ svatý – katolická církev má dva svaté tohoto jména, Ivo Presbytera ve 13. století a Ivo biskupa v 7. století.

_Jakub_ – jednak biblický starozákonní patriarcha, který měl ženy _Ráchel_ a Líu, jednak sv. Jakub, v Novém zákoně jeden z Kristových apoštolů.

_Jan_ svatý – apoštol zvaný „miláček Páně“, autor jednoho ze čtyř evangelií v biblickém Novém zákoně.

_Jeremiáš_ – židovský prorok v biblickém Starém zákoně.

_Job_ – v biblickém Starém zákoně muž stíhaný od Hospodina řadou neštěstí a protivenství, aby svou trpělivostí osvědčil svou víru.

_Josef_ – v biblickém Starém zákoně jeden ze dvanácti synů _Jakubových_. Vynikal schopností vykládat sny. Z nenávisti za to jej jeho bratři prodali do otroctví do Egypta. Tam se však stal pro hadačské schopnosti významnou osobou u dvora královského.

_Juno_ (Héra) – sestra a manželka vládce bohů _Jupitera_ (Dia), ochránkyně manželství.

_Jupiter_ (2. pád Jupitera nebo Jova; v. řeckém bájesloví Zeus, 2. pád Dia) – vládce bohů na Olympu. Byl znám svými častými dobrodružstvími s pozemšťankami, s nimiž zplodil mnoho synů a dcer, hrdinů bájí.

_Juvenal_ Decimus Junius – římský básník v 1. a 2. století.

_Kadmos_ – v řeckém bájesloví hrdina, který zabil draka, zasadil jeho zuby do země a s válečníky z nich vyrostlými založil město _Théby_. Podle pověsti zavedl v Řecku první abecedu.

_Kalcinace_ – zahříváni nebo pálení chemických látek.

_Kallistó_ – v řeckém bájesloví lovkyně z průvodu Artemidina (_Dianina_), která se zpronevěřila panenskému slibu a porodila Diovi (_Jupiterovi_) syna Arkase. Byla za to proměněna v medvědici, kterou později její syn pronásledoval až do chrámu Diova. Zeus, aby je ušetřil potrestání za znesvěcení své svatyně, proměnil oba ve hvězdy v souhvězdí Velkého medvěda (vozu); z toho záměnou se z ní u Chaucera stala polární hvězda (v souhvězdí Malého medvěda).

_Kambyses_ – král staré říše perské v 6. stol. př. n. l., syn _Cyrův_.

_Kapaneus_ – v řeckém bájesloví jeden ze sedmi reků, kteří táhli proti _Thébám_; byl při tom sražen bleskem, protože jednal proti vůli bohů.

_Kapitula_ – sbor kanovníků nebo duchovních.

_Kartagena_ – přístav v jihovýchodním Španělsku.

_Kartágo_ nebo _Kartágin_a – ve starověku mocné obchodní město Féničanů (Punů) na pobřeží severní Afriky, konkurent Říma, který proti Kartágu vedl řadu tak zv. punských válek ve 3. století př. n. l. a podrobil si je.

_Kenelm z Mercie_ – král starého anglického království ve střední Anglii v 9. stol. Ve věku sedmi let nastoupil na trůn po svém otci Kenulfovi a byl zavražděn na příkaz své tety. Později byl prohlášen za svatého.

_Kentauři_ – v řeckém bájesloví zvláštní bytosti, napůl lidi a napůl koně.

_Kerberus_ – tříhlavý pes, který v řeckém bájesloví hlídal vchod do podsvětí.

_Kirké_ – ve starořeckém eposu „Odyssea“ od básníka Homéra kouzelnice, žijící na ostrově, kam lákala plavce a proměňovala je ve zvířata. Hrdina Odysseus ji překonal kouzelnou bylinou, kterou mu dal posel bohů _Hermes_.

_Klejt_ – kysličník olovnatý, červenavě žlutý prášek.

_Klerik_ – středověký učenec, student, zejména bohoslovec.

_Klytaimnestra_ – v řeckých pověstech a literatuře žena krále Agamemnona, hrdiny války o _Tróju_, jehož zavraždila se svým milencem Aighistem.

_Konstantin_ – příjmením Afer, v 11. století mnich, který přinesl znalosti vyspělé arabské medicíny do Evropy a pomohl vytvořit lékařskou školu v jihoitalském městě Salernu.

_Konstelace_ – vzájemné postavení nebeských těles.

_Konvent_ – klášter.

_Korint_ – městský stát, který svou kulturou, řemesly a obchodem patřil k nejvyspělejším ve starověkém Řecku.

_Kreon_ – bájeslovný vládce starořeckých _Théb_. V „Antigoně“, tragédii antického dramatika Sofokla, dává zahubit Antigonu, protože proti jeho zákazu, poslušná božských příkazů, pohřbila svého bratra Polyneika, pohozeného psům za to, že zradil vlast.

_Krésus_ – podle pověstí dávný král Lydie v Přední Asii, proslulý svým bohatstvím. Byl přemožen perským králem _Dariem_, měl být upálen, zázračný déšť však uhasil oheň. Přesto neušel Krésus později nové porážce, otroctví a oběšení.

_Kupido_ (jinak latinsky Amor, řecký Eros) – syn bohyně lásky _Venuše_. Byl zobrazován jako okřídlený chlapec s lukem a šípy, jimiž zraňuje – často naslepo se zavázanýma očima – lidská srdce strastí lásky.

_Kythéra_ – ostrovní sídlo bohyně _Venuše_.

_Lacedaimon_ – totéž co Sparta.

_Lamech_ – biblický starozákonní patriarcha, měl dvě ženy, Adu a Zillu.

_Lancelot_ – jeden z rytířů družiny krále _Artuše_.

_Laodamie_ – žena řeckého hrdiny Protesilaa, který padl jako první při obléhání _Tróje_.

_Laye_ (L’Ayas) – město z doby křižáckých válek v dnešní Arménii.

_Lazar_ – podle jednoho z podobenství biblického Nového zákona žebrák, jenž se v odměnu za pozemské utrpení dostal do nebe, kdežto boháč, u jehož prahu sedával, byl zatracen.

_Lignano_ (čti Liňano) – proslulý italský právník ve 14. století. Žil ve městě Bologna.

_Lot_ – v biblickém Starém zákoně synovec _Abrahámův_, který s pomocí Hospodinovou vyvázl z města Sodomy, vyhlazeného ohněm. Podle I. knihy Mojžíšovy jej jeho dvě dcery opily, aby s nimi spal, zplodil jim děti a udržel tak rod.

_Lucina_ – viz _Diana_.

_Lukrécie_ – podle starořímské pověsti ji znásilnil syn krále _Tarquinia_ Sextus a ona spáchala sebevraždu. Nad její mrtvolou se zapřisáhlí republikánští bojovníci k pomstě a svrhli královský rod koncem 6. století př. n. l.

_Macrobius_ (čti Makrobius) Ambrosius Theodosius – ve 4. a 5. století římský gramatik. Vydal dvoudílný komentář k _Ciceronovu_ spisu „Sen Scipiona“.

_Malvaz_ – sladké, husté, aromatické víno, vyráběné ve středomořských zemích ze zvláštního druhu hroznů.

_Man_ – vazal, ve feudálním společenském žebříčku poddaný vyššímu lennímu pánu.

_Marek_ svatý – jeden z apoštolů a Kristových životopisců, autor evangelia v Novém zákoně.

_Marodéři_ – plenitelé, olupovači mrtvol po bitvě.

_Mars_ (Ares) – bůh války a slepého bojovného hněvu. V řeckém bájesloví měl milostné pletky s bohyní Afroditou (_Venuší_), ženou boha Hefaista (_Vulkána_), a měl s ní několik dětí, mezi nimi Erota (_Kupida_). Hefaistos ho jednou překvapil se svou nevěrnou ženou, chytil oba do sítě a vydal posměchu ostatních bohů. Byla mu zasvěcena stejnojmenná planeta.

_Matouš_ svatý – jeden z apoštolů, autor evangelia.

_Médea_ – v řeckých bájích a antických tragédiích dcera krále Kolchidy (dnešní Gruzie), kouzelnice. Pomohla hrdinovi Iásónovi získat zlaté rouno, za nímž se vypravil z Řecka, a odjela s ním. Když ji později opustil, zabila z pomsty děti, jež s ním měla.

_Melancholie_ – trudnomyslnost, stav působený podle představ středověké medicíny přemírou černé šťávy v těle.

_Meleagros_ – v řeckém bájesloví hrdina, který spolu s _Atalanté_ uštval ohromného kance z hájemství Artemidina (_Dianina_). Dal Atalantě trofeje z lovu, pohádal se proto s bratry své matky, rovněž účastníky lovu, a pobil je. Matka pak v hněvu zahubila syna tím, že spálila kousky dříví, jež kdysi při jeho narození vytáhla z ohně – bylo totiž věštěno, že až dříví shoří, Meleagros zemře.

_Merkur_ (_Hermes_) – v římském bájesloví bůh větru, odtud posel bohů, patron poznání a vynálezů, bůh obchodu, vyobrazený s okřídlenými patami, kloboukem a berlou.

_Messina_ – město na Sicílii, osídlené kdysi Řeky.

_Minotaur_ – v řeckém bájesloví netvor, napůl býk a napůl člověk, zrozený ze styku manželky krále Minoa, _Pasifaji_, s býkem. Žil na ostrově Krétě ve Středozemním moři v labyrintu (bludišti), kam mu musili vodit lidské oběti. Zabil jej _Théseus_ s pomocí Minoovy dcery Ariadny, která mu dala klubko, jehož rozmotáním si značil cestu bludištěm.

_Mojžíš_ – v biblickém Starém zákoně údajný autor jeho prvních pěti knih, první židovský zákonodárce a vůdce.

_Monte Viso_ – hora na italsko-francouzských hranicích.

_Narcis_ – v řeckém bájesloví krásný jinoch, do něhož se marně zamilovala nymfa _Echo_. Bohyně pomsty Nemesis jej potrestala za jeho nepřístupnost tím, že se zamiloval do svého vlastního obrazu v hladině studánky, uchřadl touto marnou touhou a proměnil se v květinu narcis.

_Neot_ nebo _Neotus_ svatý – domácí anglický světec, mnich v 9. století.

_Nero_ – římský císař v 1. století, představitel úpadkového římského impéria a samovládné zvůle. Viz o něm ve Vyprávění mnichově.

_Nessus_ – v řeckém bájesloví _Kentaur_, jehož zabil Hérakles (_Herkules_), protože ukládal o jeho ženu _Dejaniru_.

_Neptun_ (Poseidon) – v řeckém a římském bájesloví bůh moře a vod. Ty však podléhaly též _Dianě_, bohyni měsíce, protože měsíční přitažlivost působí na příliv a odliv moře.

_Niceratos_ – syn athénského vojevůdce Nikiase, zabitý koncem 5. stol. př. n. l. vládou třicíti boháčů – tyranů v Athénách. Jeho žena si ze žalu nad tím vzala život.

_Nikanor_ – vojevůdce starořeckého dobyvatele Alexandra Macedonského; po dobytí _Théb_ chtěl násilně přinutit jednu ze zajatkyň, aby si ho vzala.

_Ninive_ – starověké hlavní město Asýrie v Přední Asii, proslulé svými legendárními stavbami.

_Norfolk_ – hrabství ve východní Anglii.

_Northumberland_ (čti Norsamberlend) – kraj v severní Anglii, zastara samostatné království.

_Ofěra_ – církevní dobrovolný příspěvek, vybíraný v kostele, z něhož žili kněží a duchovní.

_Oktogamie_ – osmiženství.

_Opozice_ – astronomicky vzájemné postavení dvou nebeských těles, stojí-li při pohledu ze země proti sobě v úhlu 180°.

_Orleans_ (čti Orleán) – město v severní Francii se starou universitou.

_Oseney_ (čti Ouzny) – opatství na předměstí města _Oxfordu._

_Ovidius_ (Publius Ovidius Naso) – římský básník v době kolem narození Kristova, známý hlavně pro své „Metamorfózy“ (Proměny), v nichž zbásnil báje o proměnách bohů a hrdinů, a pro básnickou knihu „Ars amatoria“ (Umění milovati).

_Oxford_ – město ve střední Anglii, už za Chaucerových dob známé svou universitou.

_Palatie_ – staré maloasijské město v době křižáckých válek.

_Parnas_ – hora v Řecku, zasvěcená bohu _Apollonovi_ a Múzám, bohyním jednotlivých umění. Odtud symbol umění, zvláště poezie.

_Parsifal_ – jeden z rytířů družiny krále _Artuše_.

_Parthové_ – starobylý národ v severovýchodní Persii.

_Pasifae_ – v řeckém bájesloví žena krétského krále Minoa, zamilovala se do býka a porodila netvora _Minotaura_.

_Pasíř_ – umný kovář zbroje.

_Pater noster_ – latinsky „otče náš“.

_Pavel_ svatý – bývá řazen ke Kristovým apoštolům, ač nepatřil k původním dvanácti. Horlivý šiřitel křesťanství bezprostředně po Kristově smrti, autor četných epištol ke vznikajícím křesťanským obcím. Epištoly se staly součástí biblického Nového zákona.

_Penelopa_ – v „Odyssei“, starořeckém eposu básníka Homéra, žena hrdiny Odyssea, na něhož věrně čekala mnoho let, zatímco Odysseus po vítězství Řeků nad _Trójou_ podnikal bludnou pouť nazpět domů.

_Petrarca_ Francesco (čti Petrarka Frančesko) – italský básník, humanista ve 14. století.

_Phoebus_ (čti Fébus) – latinský název pro _Apollona_ v jeho funkci boha slunce.

_Piemont_ – kraj v severozápadní Itálii s hlavním městem Turínem.

_Pilát_ – za života Kristova římský správce Palestiny, který na žádost Židů jim vydal Krista k ukřižování.

_Pikardie_ – kraj v severní Francii.

_Platón_ – řecký filosof, žák _Sokratův_ a učitel _Aristotelův_ v 5. a 4. stol. př. n. l. Jádrem jeho filosofie je učení o ideích – mimosvětských pravzorech skutečných věcí. V Chaucerově době se jeho názory udržovaly prostřednictvím filosofa _Boethia_.

_Pluto_ (Hádes) – v řeckém a římském bájesloví bůh podzemí a podsvětí.

_Porfyr_ – krystalická hornina.

_Portie_ – žena římského patricije _Bruta_, který spolu s ostatními spiklenci zavraždil Julia _Césara_ a pak po neúspěšném boji s Césarovými stoupenci skončil sebevraždou.

_Preambule_ – úvod, předmluva.

_Priamus_ – poslední král _Tróje_, otec _Hektorův_ a Paridův; byl zabit při dobytí _Tróje_ Řeky.

_Proserpina_ (Persefoné) – v antickém bájesloví žena _Plutona_ (Hada), bohyně podsvětí.

_Ptolemaios_ – řecko-egyptský hvězdář, zeměpisec a geometr v Alexandrii ve 2. stol. př. n. l.

_Psaltýř_ – středověký hudební nástroj podobný citeře.

_Puklíř_ – kulatý štít.

_Pyrrhus_ – jeden z řeckých hrdinů, účastnících se dobývání _Tróje_.

_Ráchel_ – v biblickém Starém zákoně žena _Jakubova_, která si zoufala, protože dlouho neměla děti, kdežto její sestra Lía, rovněž provdaná za Jakuba, ano.

_Ratiště_ – násada kopí, dřevce při rytířském turnaji.

_Realgar_ – sirník arseničitý, červenavý nerost užívaný v pyrotechnice či pro přípravu barviv.

_Refektář_ – klášterní jídelna.

_Regule_ – pravidlo.

_Resorpce_ – opětné vstřebávání, pohlcování hmot, tekutin nebo plynů.

_Retorta_ – křivule, chemická nádoba na žíhání a vaření zkoumaných látek.

_Rhazis_ (arabsky Al-Razí) – v 9. století lékař ve Střední Asii, autor polemiky proti náboženství; navázal na učení starořeckého filosofa Demokrita o atomech a o stálé změně.

_Rhodoguna_ – podle sv. Jeronýma „Epištoly proti Joviniánovi“ (viz poznámky k Povídce ženy z Bathu) dcera _Dariova_, která po smrti mužově zabila svou chůvu, jež ji nutila vdát se podruhé.

_Richard Lví srdce_ – anglický král ve 12. století.

_Rit, ritus_ – náboženský obřad.

_Rochester_ (čti Ročcstr) – město v severovýchodní Anglii na cestě z Londýna do Canterbury.

_Rondel_ – básnická písňová forma, oblíbená středověkými pěvci.

_Rufus_ – z Efezu v Malé Asii, na začátku našeho letopočtu lékař v egyptské Alexandrii, po němž se zachoval mezi jinými spis o léčivých bylinách.

_Ruggieri_ (čti Rudžiery) – biskup v Pise, o němž se zmiňuje ve své „Božské komedii“ _Dante_.

_Runy_ – původně staré severské písmo; odtud písmo s tajuplným obsahem, srozumitelné jen zasvěcencům.

_Saint Denis_ (čti Sen Deny) – staré město ve Francii na sever od Paříže, kde byli pohřbíváni francouzští králové.

_Sakrament_ – svátost, zejména poslední večeře Páně.

_Sakristán_ – kostelník.

_Samson_ – v biblickém Starém zákoně hrdina proslulý silou, danou mu od Boha. Ztratil ji, když vyzradil své ženě _Dalile_ její pramen, své nestříhané vlasy, a ona mu je ve spánku ostříhala. Byl pak zajat a oslepen nepřáteli, jichž mnoho pobil, strhnuv sloup podpírající jejich hodovní síň. Sám přitom zahynul.

_Samuel_ – v bibli židovský soudce (vládce), jemuž jsou připisovány dvě knihy Starého zákona.

_Satalie_ – v době křižáckých válek město v Malé Asii.

_Saturn_ (ztotožňován z řeckým Chronosem) – v antickém bájesloví jeden z nejstarších bohů, otec _Jupiterův_ (Diův), který podle pověsti vládl v předhistorickém zlatém věku. Jemu byla, podobně jako jiným bohům, zasvěcena stejnojmenná nebeská planeta.

_Scipio_ Africanus Major – římský vojevůdce ve 3. a 2. století př. n. l. ve válkách proti Kartágu.

_Seneca_ (čti Seneka) – v 1. století římský filosof a básník tragédií, vychovatel Neronův. Ten ho později obvinil ze spiknutí a odsoudil k smrti sebevraždou. Zahynul tak, že si podřezal žíly v lázni a vykrvácel.

_Serapion_ – v 11. století lékař, asi západoevropský křesťan, jehož dílo o prostých lécích se objevuje poprvé arabsky.

_Sheffield_ (čti Šefíld) – město v severní Anglii, už za Chaucerových dob známé svou výrobou oceli a nožířstvím.

_Sinon_ – pomohl Řekům dobýt _Tróje_ lstí. Po dlouhém marném obléhání postavili ohromného koně, v němž se skryli bojovníci, zatímco většina řeckého vojska předstírala odchod. Sinon pak zůstal s koněm a přemluvil Trójany, aby vtáhli koně do města; Řekové se tak dostali přímo dovnitř hradeb.

_Scholastika_ – středověká idealistická filosofie, založená na církevních dogmatech.

_Skythie, Skythové_ – starověké jméno dnešních částí jižního Ruska. Podle řeckých bájí tam bydlel kmen _Amazonek_.

_Sokrates_ – řecký filosof v 5. stol. př. n. l., učitel _Platónův_. – Podle pověsti měl zlou ženu _Xantipu_.

_Southwark_ (čti Sadzerk) – předměstí Londýna na jižním břehu řeky Temže.

_Sparta_ – jeden ze starořeckých městských států, vůdce spolku v dlouhé válce proti Athénám v 5. stol. př. n. 1.

_Stance_ – veršovaný útvar, strofa.

_Statius_ (čti Stacius) Publius Papinius – římský epický básník v 1. století.

_Strother_ (čti Stroser) – údolí v severoanglickém hrabství Yorkshire.

_Stymfalis_ – viz _Aristoklides_.

_Sublimovat_ – z pevného stavu odpařovat rovnou do stavu plynného.

_Suetonius_ (čti Svetonius; Gaius Suetonius Tranquillus) – římský historik kolem konce 1. století.

_Šalamoun_ – v biblickém Starém zákoně král židovský, stavitel chrámu v Jeruzalémě, proslul moudrostí. Připisuje se mu autorství Knihy přísloví, stejně tak Písně písní, slavného milostného zpěvu, obsaženého v bibli. Měl několik set žen a souložnic.

_Tarquinius_ (čti Tarkvinius) Superbus – poslední ze sedmi legendárních králů římských v 6. stol. př. n. l.

_Teuta_ – ve starověku královna Illyrie (dnešní Dalmácie), vdova po králi Agronovi v době dobytí země Římany.

_Théby_ – jeden z předních městských států, v něž se rozpadalo starověké Řecko.

_Théseus_ – v řeckém bájesloví jeden z nejslavnějších hrdinů, syn _Aegea_. Zbavil svou zemi mnoha nepřátel, zabil _Minotaura_ a unesl Ariadnu, která mu v tom pomáhala, účastnil se s _Herkulem_ tažení proti _Amazonkám_ a oženil se s jejich královnou.

_Trabanti_ – průvodci, strážci.

_Trácie, trácký_ – starověký název části severního Řecka a dnešního Bulharska.

_Tramissen_ – v době křižáckých válek mohamedánské město v dnešním Maroku v severní Africe.

_Trója_ – starověké město v Malé Asii. Podle řeckých pověstí, zpracovaných v 9. stol. př. n. l. údajně básníkem Homérem v eposu „Iliada“, došlo k válce mezi _Trójí_ a Řeky, když trojský rek Paris, syn _Priamův_ a bratr _Hektorův_, unesl Helenu, krásnou ženu krále Menelaa ze _Sparty_. Řekové po mnohaletém boji dobyli _Tróje_ pomocí dřevěného koně s uvnitř ukrytými bojovníky, jehož Trójanům doporučil _Sinon_ vtáhnout do města. Vedle Homéra zpracoval ve starověku básnicky pád _Tróje_ _Vergilius_ v _Aeneidě_.

_Trumpington_ (čti Trampington) – místní jméno.

_Trubadúr_ – středověký potulný pěvec a vypravěč.

_Tullius Hostilius_ – třetí legendární král římský v 7. stol. př. n. l., který mnohokrát šťastně bojoval se sousedními kmeny.

_Turnus_ – v římských bájích král kmene Rutulů na území pozdějšího města Říma. Soupeřil s _Aeneem_ (viz _Aeneida_) o Lavinii a v souboji s ním padl.

_Unce_ – anglická váhová jednotka, asi 28 gramů.

_Valerius_ – jméno římského rodu, z něhož vzešla řada autorů. V Povídce ženy z Bathu jde o latinský spis, který koloval ve středověku pod jménem „Valeriova epištola o tom, proč se nemáme ženit“. V textu této povídky dále jde asi o Valeria Maxima, který byl v době života Kristova dvorním historikem císaře Tiberia.

_Venuše_ (Afrodité) – v antickém bájesloví bohyně ženské krásy a lásky. Ačkoli byla manželkou Hefaista (_Vulkána_), měla milostné pletky jak s ostatními bohy, jako s _Martem_ (Aresem), tak s pozemšťany, jako s _Adonisem_. Podle pověstí měla své sídlo na ostrově _Kythéře_, kde se zrodila z mořské pěny. Někdy bývá považována za dceru _Saturnovou._ Byla jí zasvěcena stejnojmenná planeta.

_Vergilius_ (Publius Vergilius \[nebo Virgilius\] Maro) – římský básník v 1. stol. př. n. l., autor epické _Aeneidy_ a pastýřských zpěvů.

_Vernage_ (čti vernáž) – druh starého italského vína.

_Vigilie_ – noční pobožnost před velkými svátky.

_Vulkán_ (Hefaistos) – v antickém bájesloví bůh ohně a řemesel s ohněm pracujících, zejména kovářství. Manžel bohyně lásky _Venuše._

_Xantipa_ – zlá žena Sokratova.

_Yorkshire_ (čti Jorkšer) – hrabství v severní Anglii.

_Ypry_ – staré město a středisko soukenické výroby ve _Flandrech_.

_Zefýr_ – vlahý západní vánek, zosobňovaný obyčejně jako božstvo.

_Zlatohlav_ – zlatými nitkami protkávaná látka, brokát.

_Zvěrokruh_ – myšlený kruhový pás na obloze, jímž procházejí dráhy měsíce i planet a jehož středem jde ekliptika, kruh, v němž protíná nebeskou báň rovina zemského oběhu kolem slunce, totožná se zdánlivou drahou ročního slunečního pohybu. Dělí se ve dvanáct úseků čili znamení, jimiž zdánlivě slunce během roku prochází. Znamení v pořadí jsou: Skopec, Býk, Blíženci, Rak, Lev, Panna, Váhy, Štír, Střelec, Kozoroh, Vodnář, Ryby, přičemž do znamení Skopce vstupuje slunce 21. března.
