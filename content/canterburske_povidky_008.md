---
title: |-
  Povídka
  šafářova
subtitle: ''
---

> Ten špás nás všechny rozesmál ažaž,  
> ten Absolón i chytrý Mikuláš,  
> a různí lidé různý názor měli,  
> leč většina se shodla ve veselí  
> a nikoho se nedotkl ten žert,  
> jen šafář Osvald mračil se jak čert;  
> on totiž býval tesař vyučený.  
> A v hloubi srdce ještě uražený,  
> začal se nyní trochu kohoutit.

> „Taky bych uměl,“ povídal, „jen chtít,  
> těm nafoukancům z mlejna vytřít zrak  
> a mluvit sprostě jako nezdvořák!  
> To mám však za sebou, vždyť mám už věk;  
> trávu jsem spás a zbyl jen paběrek.  
> Ta bílá hlava o mých letech ví  
> a s vlasy taky srdce plesniví;  
> ledaže, páni, to mé stáří je  
> jak mišpule, co dokud neshnije,  
> nemůže uzrát, až pak ve smetí!  
> Staříci jsou už asi obětí  
> stejného řádu: teprv shnilí zrají;  
> tak tancujeme, dokud k tanci hrají.  
> Hřeb žádosti nám nedá spočinout,  
> ač hlava šedá, zelený je oud  
> jak u ošlejchu; i když sil už není,  
> my blázníme až do smrti v tom chtění  
> alespoň mluvit, když ne oučinkovat!  
> A ten náš popel doutná ještě pořád.  
> Uhlíky čtyři žhnou v něm: totiž zlost,  
> hrabivost, přiznám, lež a chlubivost;  
> ty čtyři jiskry ještě zbyly stáří.  
> I když se oudům špatně hýbat daří,  
> chtíč opustit nás nechce, Bůh to suď!  
> A já sám míval pěkně zdravou chuť,  
> hříběcí zub, který už léta hryzá,  
> od chvilky, kdy mi začla proudit míza.  
> Už v kolébce mi smrt načala sud  
> a pípa tekla; tekla doposud,  
> až teď je v soudku něco málo na dně  
> a sem tam na kraj jenom kapka padne.  
> Dnes, ať si třeba jazyk pošetilý  
> vyzvání o tom, čím jsme kdysi byli,  
> a připomíná mladá pobláznění,  
> nám dědkům zbývá už jen blábolení.“

> Náš hostinský, jenž řeč tu poslouchal,  
> vznešeně řekl nakonec jak král:  
> „K čemu nám je teď tohle mudrování,  
> proč poslouchat jen svaté Písmo, páni?  
> Čert kazatele dělá ze šafáře  
> a z ševců lodníky či pijavkáře!  
> Vyklop, co máš, a nemař tu náš čas!  
> Tamhle máš Deptford! Jitro pryč je zas!  
> A tamhle Greenwich, plný ničemů,  
> tak nemař čas a měj se k něčemu!“

> „Tož, pánové,“děl šafář, Osvald zvaný,  
> „odpusťte jenom, když mu splatím rány,  
> a když mu sáhnu trochu na kštici;  
> na hrubý klín i hrubou palici!  
> Vyprávěl vám tu mlynář ožralý,  
> jak z tesaře si blázny dělali,  
> a to mně na vztek, já jsem tesař taky!  
> Dovolte proto, jaképak s ním fraky,  
> já stejně hrubě za ten jeho špás  
> mu oplatím. Dej Bůh, ať srazí vaz,  
> když vidí třísku, co prý v oku mám,  
> a ve svém vlastním neuhlídá trám!“

> U města Cambridge ve vsi Trumpingtonu  
> je můstek přes potok a u náhonu  
> na břehu potoka tam stojí mlýn.  
> Je svatá pravda, co teď vyprávím!  
> Tam léta mlynář žil, co na svůj stav  
> byl hrozně pyšný, ješitný jak páv.  
> Rybařit doved, pískat, spravit síť,  
> zápasit, střílet, kostky hrát a pít.  
> Od koženého pásu visely  
> mu kosíř s dlouhou ostrou čepelí  
> a ještě pěkná dýka v kapsáři;  
> i rváči před ním byli žabaři.  
> A ze Sheffieldu nůž měl v nohavici.  
> Nos ohrnutý, kulaťoučkých lící  
> a s holou lebkou jako opičák nosil  
> se vždycky jako kabrňák.  
> A kdyby na něho jen někdo sáh,  
> zapřisáh se ho roznést na botách.  
> A obilí i cizí mouku krad  
> a dovedl to chytře zastírat.  
> Pejcha ho zvali, Šimon podle jména.  
> A ženu měl, ta byla urozená;  
> z městečka byla dcera faráře,  
> co dal jí věnem peněz trakaře,  
> jen aby si ji vzal ten hrdopýšek.  
> A vychování měla od jeptišek,  
> protože Šimon projevoval přání  
> vzít si jen pannu s dobrým vychováním,  
> jak patří ke cti svobodného stavu.  
> Pyšně jak straka zdvíhala vždy hlavu.  
> A byl to pohled, přes celou když ves  
> o velkých svátcích on se vpředu nes  
> v širokém límci, pěkně před ženou,  
> a ona za ním, sukni červenou,  
> a on měl stejně rudé nohavice!  
> A nikdo nesměl jinak odvážit se  
> ji nazvat nežli dámou. Nikdo k ní  
> též netroufal si žertík důvěrný,  
> sic Šimonova tvář by hněvem zrudla  
> a promluvil by meč či nůž či kudla.  
> V žárlivci, víte, je kus ukrutníka,  
> či aspoň vždycky před tou svou to říká.  
> A ostatně ta rajda, jeho žena,  
> jak velká voda byla povýšená  
> a nad každým hned ohrnula ret;  
> ba myslela, že každá dáma hned  
> jí úctu vzdá; to v pevné důvěře  
> v svůj rod a výchovu v tom klášteře.

> A měli dceru, dítě jediné;  
> bylo jí dvacet. Jenže k rodině  
> jim přibyl ještě do kolíbky kluk  
> před šesti měsíci a rost jak buk.  
> Ta holka byla statné děvčisko,  
> nos ohrnutý, oči jako sklo,  
> s širokým zadkem, mocným popředím,  
> však vlasy měla zlaté, ať tak dím.

> Tak uvábila tou svou vějičkou  
> faráře, že ji mít chtěl dědičkou  
> svých movitostí, pozemků i statků,  
> leč trval u ní na důstojném sňatku.  
> I rozhodl se, že ta děvčice  
> si musí vzít nanejmíň šlechtice.  
> On statky svaté církve chtěl by rád  
> jen rodu z krve církve svaté dát,  
> a proto vybral si svou svatou krev,  
> na svatou církev trochu zanevřev.

> Ten mlynář bral za semletí a slad  
> z celého kraje hezky velký plat,  
> a nejvíc z Cambridge, z té koleje,  
> jíž jméno, Soler Hall, vám známé je.  
> Mlel jejich slad a všechno obilí.

> A jednoho dne vám tam zjistili,  
> že jejich správce tak se rozstonal,  
> až mysleli, že nevydrží dál.  
> A nato mlynář nakrad pšenice,  
> zrní a mouky, co moh nejvíce,  
> stonásob víc, než potají krad dříve;  
> teď krad, že už to bylo urážlivé.  
> Sám děkan nato spustil hrom a blesky.  
> Ale náš mlynář řek jen: „Třesky plesky!“  
> a drze tvrdil, že to vše je lež.

> Dva chudí študenti však žili též  
> v té koleji a oba velicí  
> šprýmaři byli, praví zbujníci.  
> A oba dva, jen pro svou svévoli,  
> šli na děkana, ať jim dovolí  
> jen na chvilku si zajet do mlýnice  
> a dohlédnout, až jejich bude mlít se.  
> Krk sázeli a prohlásili pádně,  
> že mlynář ani zrnko neukradne,  
> násilím ani žádnou chytrou lstí.  
> Tož nakonec je děkan propustil.  
> Alan a Jan se zvali, ze Strotheru,  
> z jednoho města někde na severu  
> rodáci byli; víc už nevím sám.

> Alan si brzy sbalil celý krám  
> a vyjel, když si přes koně dal pytel.  
> Študiós Jan, ten jeho dobrý přítel,  
> měl s sebou meč a přes rameno štít;  
> a znal už cestu, a tak mohli jít,  
> až složili svůj pytel u mlýna.

> „Zdař Bůh, Šimone!“ Alan začíná,  
> „jak má se vaše dceruška a paní?“

> „Alan! Co to?“ prál Šimon k uvítání.  
> „A taky Jan! Tož copak vás k nám nese?“

> „Tak,“ na to Jan, „nutnosti nevyhneš se.  
> Kdo nemá sluhu, sám si práce zavdá,  
> není-li blázen, jak dí prostopravda.  
> Náš správce má vám bolesti tak strašné —  
> doufám, že na ně každou chvíli zhasne —  
> že já tu s Alanem jsem musel jet  
> dát semlít k vám a mouku přivézt hned,  
> a proto, prosím, pospěšte si s tím!“

> „Bůh ví,“ řek Šimon, „rád vám vyhovím.  
> A co vy zatím, co to bude v práci?“

> „Já u násypky chtěl bych posečkat si,“  
> řek Jan, „ať vidím zrno mizet v ní.  
> Co živ jsem ještě mlýnské složení  
> neviděl zblízka, jak se to tam točí.“

> „Tak, Jene! Já zas neodvrátím oči  
> od síta, kterým propadá a lítá  
> semletá mouka dole do koryta,“  
> řek Alan, „ba, to bude legrace,  
> protože, Jene, musím přiznat se,  
> jsem stejně špatný mlynář jako ty!“

> Mlynář si střílel z jejich prostoty,  
> leč pomyslel si: „Počkejme jen chvilku,  
> už vím, jak se jim dostat na kobylku,  
> ač myslí si, že pálené jsou lišky,  
> i přes ty jejich študie a knížky!  
> Čím víc teď mají lstivých nápadů,  
> tím důkladněj je potom okradu.  
> Otruby místo mouky! ‚Študiós  
> nebývá vždycky nejchytřejší kos,‘  
> jak jednou řekla vlku kobyla!  
> Vy učenci! A teďka do díla!“

> Když byl si jist, že houby poznají,  
> tu ze dveří se vykrad potají  
> a rozhlížel se, dokud za mlýnicí  
> nenašel koně, jak ho studentíci  
> tam přivázali pod zeleným stromem.  
> Šel ke koni a v nestřežený moment  
> sundal mu uzdu. Koník bez otěží  
> zaržál — a pryč! A rovnou cestou běží  
> až k mokřadlu, tam, kam se chodily  
> pást divoké a bujné kobyly.

> Mlynář se vrátil zpátky ke své práci  
> a neměl s žáky nouzi o legraci,  
> jinak však mlčel. Domleli a chytli  
> běloučkou mouku zavázanou v pytli  
> a Jan si vyšel, aby přived oře.  
> Tu začal křik a volání a hoře.  
> „Náš kůň je pryč! Prokrista, člověče,  
> děkanův kůň, a ten nám uteče!  
> Alane, dělej, žeňme rychle za ním!“

> Alan v tom spěchu nechal zrno zrním  
> a tatam byla péče hospodáře.  
> „Co?! Kudy běžel?“ spustil velký nářek.

> Mlynářka z domu vyběhla a vpadla:  
> „Ježíši, běžel rovnou do mokřadla!  
> Za kobylami! Lidičky, ten cval!  
> Hrom do toho, kdo tak ho uvázal!  
> To nemoh uzdu zdrhnout na uzel?“

> „Kristovy rány!“ Jan si zoufat chtěl,  
> „odložme meče! Nohy mám jak zajíc;  
> ten kůň nám nesmí utéct ani za nic!  
> Dá Bůh, že ne! Ach Ježíši, to bolí!  
> Proč jsi ho jenom nedal do stodoly?  
> Alane, ty jsi pěkné ťululum!“  
> A rozběhli se tryskem k močálům  
> Alan a Jan, ti žáci pošetilí.

> Mlynář, když viděl, že jsou pryč už chvíli,  
> půl míry mouky vzal jim nestřeženě  
> a k napečení chleba dal ji ženě.  
> A prál: „Snad čuli ti dva zelenáči  
> nějaký ouskok, mlynář ale stačí  
> na jejich vědu! Ať se chvilku honí,  
> smrkáči, po tom zatoulaném koni!  
> Bůh ví, tak rychle že ho nechytnou!“

> Študenti zatím samé „Prr!“ a „Hou!“  
> se trmáceli. „Tam!“ — „Za jeho zády!“ —  
> „Jdi, zapískej, a já ho chytnu tady!“ —  
> No, zkrátka, přes to všechno úsilí  
> oř utíkal. A tak ho chytili,  
> až hluboká když padla na kraj noc;  
> strž, kam kůň spad, jim přišla na pomoc.

> Jak zmoklé slepice se vrátili  
> Alan a Jan, ti chlapci zpozdilí.  
> „Proč jsem se zrodil!“ začal Jan už lkát.  
> „Být jenom terčem lidských šprťouchlat!  
> Mouka je pryč! Teď se nám vysmějí,  
> jak děkan, tak i všichni v koleji.  
> A mlynáři teď budem pro psinu!“

> Tak naříkal Jan cestou ke mlýnu  
> a Šemíka měl pevně na oprati.  
> Od ohně mlynář vstal je uvítati,  
> a že už pro tmu nemohli dnes dál,  
> o chléb a nocleh pár náš požádal,  
> pro Boha, a též za plat — to je jisto.  
> Mlynář jim na to: „Najdete-li místo,  
> vemte jím zavděk. Dům je sice malý,  
> vy jste se ale přece učívali,  
> jak s pomocí té metafyziky  
> udělat z plácku prostor veliký.  
> No, ukažte, jak umíte svou řečí  
> tady z té jizby vyčarovat větší!“

> „Ví svatý Cuthbert, Šimone,“ řek Jan,  
> „vy doopravdy špásovný jste pán!  
> Když člověk sám si lepší neshledá,  
> musí vzít zavděk tím, co se mu dá.  
> Však prosím vás, náš drahý hostiteli,  
> jíst, pít a zasmát bychom se teď chtěli,  
> však zaplatíme všechno do troníka;  
> s prázdnou bys nechyt ani krahulíka.  
> To stříbro tady padne na večeři!“

> Tož mlynář kázal do vsi běžet dceři  
> pro chléb a pivo, pak jim husu pek,  
> přivázal koně, aby neutek,  
> a pak jim ustlal postel s prostěradly  
> a s přikrývkami, které měkce padly;  
> tři kroky vedle potom sobě stlal  
> a děvče spalo samo opodál  
> v té jizbě s nimi; proč to neříci —  
> neměli v domě větší světnici  
> a nemohlo to jinak býti ani.  
> Tak při jídle a s troškou špásování  
> uplýval čas a vysychal jim džbán.  
> A v půlnoci šli všichni do hajan.

> Ten mlynář pitím tak se pěkně zved,  
> že nezčervenal, ale jenom zbled;  
> škyt, huhňal nosem jako nastuzený  
> a šel si lehnout po boku své ženy.  
> Ta byla smíchem ještě celá říčná  
> a jako sojka dovádivě ryčná;  
> to všechno z hojně svlaženého tipce.  
> Z postele měla na krok ke kolíbce,  
> když chtěla prs dát tomu cvalíku.  
> Když tedy došli na dno žejdlíku,  
> šlo mlynářovic děvče na pelech  
> a potom Jan i s Alanem si leh;  
> a nebylo jim třeba uspávadla.  
> Na mlynáře ta opilost tak padla,  
> že jako valach frkal ze spaní,  
> ponechav zadku volnost jednání.  
> Mlynářčin chropot tvrdil muziku,  
> na míli cesty budil paniku,  
> a holka s nimi, byl to jeden chór.

> Alan, když slyšel tenhle noční sbor,  
> do Jana strčil: „Neříkej, že spíš!  
> Takový koncert hned tak neslyšíš.  
> Jak jim to ladí! To je, pane, tón!  
> Teď by moh do nich klidně prásknout hrom!  
> Slyšel kdy svět tak strašnou kočičinu?  
> Tu mouku jim však, jářku, neprominu!  
> Spát? To mě dneska sotva napadne  
> a provedu to pěkně parádně.  
> Jestliže, Jene, kousek štěstí mám,  
> tu holku mu dnes v noci nabourám!  
> Sám zákon je tu strážcem našich práv,  
> já myslím, Jene, tenhle paragraf:  
> ‚Když v jednom punktu škodu utrpíš,  
> v jiném ji zase nahradit si smíš.‘  
> Ukrad nám mouku, o to není spor,  
> a dnešní den byl pro nás jako mor.  
> Když nemůžem však odčinit své ztráty,  
> nějakou jundou nám to aspoň splatí.  
> A jakou! Bůh ví, že to dostane!“

> Jan dostal strach: „Dej pozor, Alane,  
> mlynář je přece hrozný rabiát,  
> a když se vzbudí, může se nám stát,  
> že nás tu ještě oba zmrzačí!“

> Alan jen máv: „Teď na to nestačí!“  
> Vstal, šupky k holce bez všech rozpaků.  
> Ta chrupala si zdravě na znaku  
> a nepoznala nic, až když byl na ní.  
> Už nepomohlo žádné bědování;  
> za chvilku zkrátka byli jedno tělo.  
> Alan má pré! A co se s Jenem dělo?

> Jan ležel tiše tak čtvrt hodiny  
> a litoval se: „Tak já jediný  
> jsem obětí té zatrachtilé hříčky  
> a každému teď budu pro opičky.  
> Můj kamarád má náplast na svou ránu,  
> v náručí drží mlynářovic pannu;  
> trouf si, a teď má po vší bolesti.  
> A já tu ležím, pytel neštěstí!  
> Až někdy v řeči dojde na ten kousek,  
> já budu trouba, hloupý matlafousek!  
> Jen odvaha mi život osladí,  
> vždyť nevyhraje, kdo si nevsadí!“

> Vstal, ke kolíbce došel pokradí  
> a — však on věděl, proč to provádí —  
> tu kolíbku dal k svému slamníku.

> Mlynářka stáhla tu svou muziku  
> a ulevit si vyšla měchýři.  
> Když ke kolíbce zpátky zamíří —  
> kolíbka pryč! A ne ji nahmatat!  
> „Ne, jak se tohle mohlo jenom stát,  
> já do študentské lezla postele!  
> No, naděl Pánbůh, to by bylo zle!“  
> Kolíbku potom potmě natápala  
> a potom postel, která vedle stála,  
> a netušila žádné úklady,  
> vždyť kolíbka tam stála jako vždy;  
> a jak tak byla potmě všelijaká,  
> klidně si vlezla vedle toho žáka  
> a už by byla spala jako mník.  
> Ten študent Jan však proved náhle vztyk  
> a rovnou na tu matrónu si leh.  
> Už léta se jí netajil tak dech,  
> vždyť Jan ji trtkal jako pominutý.  
> Tak študenti se měli podle chuti,  
> až kohout zapěl trojím kuropěním.

> Alan už zesláb při úsvitu denním,  
> vždyť celou noc se namáhal s tou pannou.  
> „Miláčku Mando, sbohem, na shledanou,“  
> loučil se s ní, „je ráno, musím jít,  
> však na mou duši, patří ti můj cit  
> a jsem ti k službám, na koni či pěší!“

> „Buď zdráv,“ dí ona, „hochu znejmilejší!  
> Než ale půjdeš, chci ti něco říci.  
> Až půjdeš domů cestou před mlýnicí,  
> hned za dveřmi do hlavní světnice  
> objevíš pecen z půlky měřice  
> své vlastní mouky, věř, mám pravdu svatou,  
> vždyť jsem ji sama předtím kradla s tátou.  
> Teď, miláčku, ať Pánbůh sám tě chrání!“  
> A divže nedala se do vzlykání.

> Alan si řekl: „Nežli bude den,  
> k Janovi vlezu tiše na moment.“  
> Vtom nahmát kolíbku, jak ruku zved.  
> „Můj Bože,“ vydech, „to jsem si to splet!  
> Z té noční dřiny hlava se mi točí,  
> proto jsem zbloudil, kam jsem to dal oči!  
> Kolíbka přece patří k posteli,  
> kde mlynářka a mlynář chrouněli.“  
> A ďáblem spleten, postupoval dál,  
> k loži, kde mlynář doopravdy spal.  
> A mysle si, že je to kamarád,  
> teď pod pokrývku k mlynářovi vpad,  
> a objav jej, mu šeptem domlouvá:  
> „Probuď se, Jene, hlavo skopová,  
> to stálo za to, Kriste Ježíši!  
> Na čestné slovo, hnedka uslyšíš,  
> jak se to, Jene, u nás pořádá;  
> třikrát jsem holku dostal na záda,  
> zatím co ty jsi spal jak zbabělec!“

> „Tak?!“ zařval mlynář, „tohle je mi věc!  
> Ty proradníku, lotře študovaná,  
> krk zakroutím ti, u Ježíše Pána!  
> Tak zneuctít můj poklad jediný,  
> dceru z tak dobré, vzácné rodiny!“

> A za krk toho Alana si chyt  
> a bez milosti hned ho začal bít,  
> do nosu mlátil pěstí sevřenou,  
> až na prsa mu stříklo červenou.  
> Nos, ústa v krvi, na zemi se chytli  
> a váleli se jako čuně v pytli,  
> hned na nohou, hned dole, tam a sem,  
> až mlynář náhle zakop o kámen  
> a pozpátku se svalil na svou ženu.  
> Ta oddala se spánku blaženému  
> s študentem Jenem, s kterým v noci bděla,  
> a netušila, jaká přišla mela.  
> A teď ji ze sna zburcoval ten pád.  
> „Můj křížku z Bromholmu!“ se jala řvát,  
> „_In manus tuas_[\[5\]](../Text/canterburske_povidky_034.html#_ftn5), Pane, tady straší!  
> Šimone, vzbuď se, jsou tu satanáši!  
> Je po mně! Au! Pro Krista Ježíše,  
> na hlavě leží mi a na břiše!  
> Šimone, pomoz! Bij ty študiósy!“

> Jan vyletěl a slyše, co jim hrozí,  
> po holi tápal u zdi ležící.  
> I ona vstala, a že světnici  
> líp znala nežli Jan, hned u stěny  
> nahmátla rukou klacek opřený.  
> Paprsek světla padal do stínu,  
> jak měsíc zářil skrze skulinu;  
> tak zahlídla ty dva se spolu rvát.  
> Nemohla je však jasně rozeznat,  
> jen bílá skvrna svítila jí tmou.  
> Tu, pokládajíc věc tu bělostnou  
> za študentovu noční čepici,  
> blíž plížila se; chtěla po kštici  
> vzít Alana a ukončit tu řež;  
> a bác! mlynáře přes tu bílou pleš!  
> Pad a jen vykřik: „Pomoc! Umírám!“  
> Ti dva ho ztloukli, nechali ho tam  
> a hned se oblekli a potom honem  
> mazali po svých s pytlem svým i s koněm.  
> A vzali si za dveřmi mlýnice  
> i pecen ze své půlky měřice.

> Tak mlynářského nafoukance ztloukli  
> a přišel o mzdu za semletí mouky  
> i o večeři pro ty chlapce dva;  
> na jeho účet přišla zábava,  
> když s ženou se mu vyspali i s dcerkou.  
> Tak končí mlynář, jestliže je berkou.  
> Přísloví nelže, a on také dopad  
> jak ten, kdo jiným jme se jámu kopat,  
> a padá do ní sám. Ať vás teď, páni,  
> vás, siláci i křehotinky, chrání  
> svým majestátem nebeský náš Bůh!  
> Já mlynářovi zaplatil svůj dluh.
