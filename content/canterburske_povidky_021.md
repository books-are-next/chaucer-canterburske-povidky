---
title: Povídka půhončího
subtitle: ''
contentType: prose
---

<section>

> Půhončí v třmenech vylít do vztyku,  
> vztek rozklepal ho jako osiku  
> a rozběsnil se jako šílenec.

> „Pánové,“ zařval, „jenom jednu věc  
> mi dovolte, já řeknu něco též;  
> když strpěli jste fráterovu lež,  
> mně, prosím, aby též se neodřeklo!  
> Fráter se chlubil, že ví, co je peklo.  
> To se ví, fráter patent na peklo má!  
> Vždyť jsou tam všichni fráteři jak doma!  
> Vezměte si to známé vyprávění,  
> jak jeden fráter ve snu, ve vidění  
> se propad až tam dolů, do pekel.  
> Anděla s sebou za průvodce měl  
> po strašných mukách všech těch dolních pater.  
> A v celém pekle ani jeden fráter,  
> ač jiných lotrů trpěly tam fůry!  
> A tak se fráter zeptá: ‚To se shůry  
> fráteři těší tak veliké přízni,  
> že nevidím tu žádného v té trýzni?‘

> ‚Kdež! Na milión jich tu muka snáší!‘  
> mu anděl řek a ved ho k Satanáši.  
> A Satanáši takhle vzadu rost  
> jak lodní plachta širokánský chvost.  
> ‚Zvedni ten chvost,‘ řek anděl Satanovi,  
> ‚a ukaž zadek, ať se fráter doví,  
> kde tady mají fráteři svou skrýš!‘  
> A jak se ohon zvedal výš a výš,  
> už jak roj včel se s hrozným hlukem řítí  
> přímo z té černé Satanovy řiti  
> hned dvacet tisíc pánů fráterů,  
> proleze v pekle každou mezeru,  
> a hned zas honem všichni jako mšice  
> ďáblovi lezou zpátky do zadnice!  
> Ten spustil ohon a zas tiše spal.  
> Když dosyta se fráter nakoukal  
> na zatracenců nářek úpěnlivý,  
> zpět ducha vdech mu Bůh náš milostivý,  
> a on se vzbudil, přišel k sobě zas.  
> Tou hrůzou však se ještě stále třás,  
> nešel mu z mysli onen ďáblův kráter,  
> kde skončí on a každý jiný fráter.  
> Bůh žehnej všem, jen frátera vem ďas;  
> mé povídce teď věnujte svůj čas!“

> V Yorkshiru, myslím, že je krajina ta,  
> které se říká holderneská blata.  
> Mnich, který patřil k žebravé té slotě,  
> tam kázával a chodil po žebrotě.  
> A tenhle fráter jednou v kostele  
> pustil se zase ve své dílo zlé  
> a přinutit chtěl lidi především,  
> k zádušním aby upsali se mším,  
> a proboha, prý aby přispěli  
> svým podílem na nové kostely,  
> na služby boží k větší Jeho slávě,  
> a ne snad těm, kdož všechno zhltnou dravě,  
> ač vlastního dost mají bohatství,  
> jako jsou páni mniši z opatství,  
> jimž, zaplať Pánbůh, opasek až puká.  
> „Zádušní mše,“ tak kázal, „zmírní muka  
> mladých i starých nebožtíků z přízně,  
> zvlášť jestliže se odzpívají svižně;  
> ne že by proto farář vážil méně,  
> i když vám zpívá jenom jednu denně.  
> Sem, tady je ta rychlá cesta k nebi!  
> Nač mají vaše drahé drásat hřeby  
> a háky v očistci a plameny?  
> Sem! Pro Kristovo drahé spasení!“

> A když tím skončil, tenhle šelma starý  
> od lidí vybral příspěvky a dary,  
> řek _qui cum patre_[^14] a už nečekal,  
> sebral svůj tlumok a hned spěchal dál.  
> S kovanou holí, s kutnou podkasanou  
> vlez do všech domů, nic nenechal stranou,  
> sýr, mouku, zrní, všecko bral, co moh.  
> Hůl jeho druha zdobil zase roh;  
> ten slonové měl k psaní desky dvě  
> a vyleštěným rydlem pečlivě,  
> jak tak stál vedle, psal si seznam jmen  
> těch, od kterých byl něčím obdařen,  
> prý aby modlitbou jim dík moh vzdát.  
> „Pšenici dejte, žito nebo slad,  
> či boží koláček, i sýr to spraví,  
> dejte, co chcete, nejsme vyběraví,  
> groš na mši dejte, grošík, v němž je spása,  
> či, máte-li, flák soleného masa  
> či kousek přikrývky, mé drahé dámy;  
> už píšu, sestro, co z vás která dá mi,  
> špek, hovězí, my za vše vzdáme vděk!“

> A za nimi šel statný pacholek,  
> čeledín z jejich hospody, a v pytli  
> vlek vše, co dostali, nic neodmítli.  
> A sotva z domu pokročili dál,  
> hned z tabulek ten fráter vymazal  
> zapsaná jména oněch dárců všech;  
> jen pro šprým byli mu a pro posměch.  
> („Lžeš, biřici!“ hned fráter začal řvát.  
> „Pro Matku Boží, klid, proč nadávat!“  
> vpad hostinský. „Jen žádný strach, jen dál!“  
> „Ba,“ kývl biřic, „koho bych se bál!“)

> Dům od domu se táh ten klášterník,  
> až přišel ke statku, kde už si zvyk,  
> že pořádně se vždycky poměli.  
> A hospodáře zastal v posteli,  
> neboť byl právě vážně nemocen.

> „Ó, _Deus hic_[^15], Tomáši, dobrý den,  
> můj příteli!“ řek fráter šveholící.  
> „Bůh splať vám, Tomáši, zde na lavici  
> jsem často sedával a jako pán  
> příjemnou krmí býval častován!“

> A z lavice hned kočku odsunul  
> a položil tam klobouk svůj  
> a hůl i tlumok svůj a sám se uvelebil.  
> Kompaňon jeho tam s ním právě nebyl,  
> šel s čeledínem napřed do města,  
> kde na herberku spával na cestách.

> „Ó, drahý mistře,“ šeptal nemocný,  
> „už jste tu nebyl víc než čtrnáct dní;  
> jak se vám zatím vedlo od března?“

> „Dřel jsem,“ dí fráter, „Bůh to dobře zná,  
> a obzvláště za vaše spasení  
> jsem obětoval vzácné modlení,  
> i za ostatní naše přátele.  
> A po mši dnes ve vašem kostele  
> jsem kázal, po sprostu, nu, však mě znáte,  
> ne docela, co říká Písmo svaté;  
> tomu je někdy těžko rozumět,  
> tož rozvádím to do jasnějších vět.  
> Takové glosy, to je krásná věc;  
> litera vraždí, jak dí učenec.  
> I učil jsem tam činům charity  
> a k pravým účelům dát dary ty.  
> Měl jste tam paní — ach, kdepak je teď?“

> „Na dvoře, myslím,“ zněla odpověď,  
> „bude tu ale nazpátek v tu ránu.“

> „Vítejte, mistře! Ach, při svatém Janu,“  
> vykřikla žena, „jak se vede, hosti?“

> Tu fráter povstal s pravou zdvořilostí,  
> do vychudlé své náruče ji stisk,  
> políbil sladce, a už jel mu pysk  
> jak švitornému vrabci: „Krásně, paní,  
> tak jako každému, kdo k vám se sklání!  
> Dík Bohu, že vám život dal a duši;  
> znám sotva ženu, které víc to sluší  
> po celé obci; jste jak obraz sladký!“

> „Kéž Bůh napraví moje nedostatky,“  
> dí ona, „vy však milý jste vždy host!“

> „Dík, paní, znám už vaši laskavost.  
> Leč prosil bych vás nyní o svolení,  
> jestliže vám to proti mysli není,  
> já s Tomášem bych mluvil chvilku rád.  
> Ti faráři se nenaučí znát  
> svědomí jemné, pranic nevědí!  
> A já vždy hořím láskou k zpovědi.  
> Petra i Pavla studoval jsem z knih  
> a jako rybář duší křesťanských  
> chci, aby zisky rostly Ježíši,  
> a šířit zákon je mou snahou vší.“

> „Jen, drahý pane, jak sám uznáváte;  
> a vyčiňte mu, při Trojici svaté!  
> Je nerudný jak starý mravenec,  
> třebaže já mu splním každou věc.  
> Ač každé noci zahřát se ho snažím  
> a objímám ho nohama i paží,  
> jak čuně chrouní, jen se obrací,  
> a dál s ním nemám žádnou legraci.  
> Ať dělám co chci, on mě nesnáší.“

> „Ó Tomáši, _je vous dis_, Tomáši!  
> Toť dílo ďáblovo, to nesmí být!  
> Hněv může Boha hodně urazit;  
> pár slovy chci vás vyvést z toho bludu.“

> „Však, mistře,“ řekla žena, „dřív než půjdu,  
> co chcete jíst? Hned dám se do chystání.“

> On na to: „_Je vous dis sans doute_[^16], má paní,  
> z kapouna játra postačí mi třeba  
> s krajíčkem bílým domácího chleba.  
> Pečenou kančí hlavu též mám rád  
> (ne však, že smrt bych zvířeti chtěl přát),  
> a to mi stačí, to bych měl až dost,  
> já nemám v lásce žádnou hltavost.  
> Můj duch má totiž výživu svou z Písma  
> a moje tělo poutá kázeň přísná  
> a bdělost, až jsem ztratil apetit.  
> Neračte, paní, mi to za zlé mít,  
> že odhaluji intimní své taje,  
> však Bůh ví, že jen málo lidí zná je!“

> „A, pane,“ řekla, „ještě jednu věc.  
> Mně před nedávnem umřel kojenec,  
> jak jste tu byl, dva týdny tomu není.“

> „Ba, jeho skon jsem viděl ve zjevení,“  
> řekl ten fráter, „doma v dormitoři.  
> Už za hodinku, co tu zemřel v hoři,  
> byla mu dána v nebi věčná sláva;  
> ví Bůh, že moje vize byla pravá!  
> kostelník a špitálník to zhléd,  
> oba dva bratří po padesát let,  
> a oba mohou, vzdán buď Bohu dík,  
> své jubileum oslavit a jít.  
> A já jsem vstal a v kruhu bratří svých  
> jsem cítil slzy kanout po lících.  
> Nebylo zvonů zvonění a šum,  
> jen jedna píseň, a to _Te deum_;  
> a já se ještě modlil k Ježíši  
> dík za zjevení. I ta nejtišší  
> modlitba naše, pane můj a paní,  
> má větší vliv na boží slitování,  
> a více božích tajemství jsme znalí  
> než laikové, i kdyby byli králi.  
> My žijem v chudobě a v odříkání,  
> zatímco laici žijí z břicha cpaní  
> jídlem a pitím, v hrubé rozkoši.  
> Nás touha světská jenom pohorší.  
> Boháč a Lazar pili z různých číší,  
> proto i jejich odměna se liší.  
> Kdo chceš se modlit, v půstu žij a v ctnosti,  
> syť svoji duši, tělem však se posti!  
> My žijeme dle slova apoštola,  
> stačí nám šat a prostá strava holá.  
> Že duše fráterů je postem čista,  
> modlitby naše dojdou sluchu Krista.

> Hle, Mojžíš po dnů čtyřicet a nocí  
> se postil, dřív než velký Bůh v své moci  
> promluvil k němu na Sinajské hoře.  
> Dím, s prázdným žaludkem a půstem zmořen  
> tam dostal Zákon boží rukou psaný;  
> a Eliáš, jak dobře víte sami,  
> na hoře Oreb, než mu popřál sluch  
> ten lékař duší, na výsostech Bůh,  
> umrtvil půstem tělesnou svou schránku.

> Anebo Árón, strážce svatostánku,  
> a ostatní ti všichni velekněží,  
> když do chrámu šli, jak jim přináleží,  
> obřady provést, pomodlit se za lid,  
> nic opojného nedali si nalít,  
> co rozpaluje ohněm v útrobách,  
> leč v odříkání dleli v modlitbách,  
> by nestihla je smrt. Ať každý ví,  
> že chodili se modlit střízliví!  
> To pamatujte! Na tom dosti máte.  
> Náš Kristus Pán, jak praví Písmo svaté,  
> nám příklad půstu dal a modliteb.  
> A proto fráter žebrá o svůj chléb,  
> jsa oddán chudobě a odříkání,  
> pokoře mírné, chtíčů potírání  
> a ústrkům, jimž svatost propadá tu,  
> soucitu, pláči a též celibátu.  
> Vidíte, proto naše modlení  
> Bůh na výsostech spíše ocení —  
> to mluvím o nás, bratřích žebravých —  
> než vaše, anžto obžerství je hřích.  
> Neboť i z ráje, jak to každý ví,  
> byl člověk vyhnán pro své obžerství,  
> a tam si ještě cudně ved a zdárně!

> Tomáši, slyšte, nechci mluvit marně!  
> Ač pro to v Písmu nemám texty žádné,  
> přec jako ulité to na nás padne,  
> co pravil Kristus o žebravých bratřích;  
> určitě nám to jeho slovo patří  
> o chudých duchem, které blahoslaví.  
> Řekněte z bible na svůj rozum zdravý,  
> zda jeho slovo nám spíš neplatí  
> než mnichům, co jsou hříšně bohatí?  
> Fuj na tu jejich nádheru a žraní!  
> Pro jejich smilstvo mám jen pohrdání.

> Jak Jovinián se mi vždycky zdají,  
> velryby tlusté, jen se kolébají  
> jak labutě, jsou jako láhve vína  
> a pěkně umí uctít Hospodina,  
> když za mrtvé čtou žalm, co napsal David,  
> a začnou: ‚Škyt! _Cor meum eructavit!_[^17]‘  
> Kdo čerpá hlouběj v Jeho slova studni  
> než my, tak chudí, pokorní a cudní?  
> A nejen sluchem — slovo je náš čin!  
> A proto k nebi letem sokolím  
> se vzduchem nesou naše obětiny  
> křesťanské lásky, cudnosti a dřiny  
> žebravých mnichů, rovnou v boží uši!  
> Ba, Tomáši, tak jako že mám duši,  
> a při tom světci, jenž se Ivo zove,  
> že jste náš druh, zlí vyhnou se vám dnové!  
> My dnem i nocí ve své kapitule  
> prosíme Krista, aby ze své vůle  
> vám zdraví dal a schopnost už se hnout!“

> „Bůh ví,“ řek on, „že žádný ten můj oud  
> to necítí, a myslím, při Ježíši,  
> že za ta léta ze mne různí mniši  
> dost vytáhli; a líp mi pořád není.  
> Už mě to stálo skoro celé jmění.  
> Penízky, sbohem! Jen se zapráší!“

> Ten fráter na to: „Tak vy, Tomáši?  
> Proč třeba sahat k různým fráterům?  
> Nač zkoušet různých mastičkářů um,  
> když lékaře tu máte nad lékaře?  
> To za vrtkavost vaši Bůh vás káře.  
> Což myslíte, že já nebo můj řád  
> se modlit neumí? To sotva snad!  
> Dost dal jste? Špatný vtip! To se vám zdálo:  
> jste nemocný, že dal jste příliš málo!

> ‚Dej tomu řádu ovsa čtyři koše!‘  
> ‚A tamtomu zas dvacet čtyři groše!‘  
> ‚A halíř fráteru, a už ať běží!‘  
> Ne, Tomáši, to pomohlo by stěží!  
> Co platí grošík na dvanácte dílů?  
> Věc vcelku má vždy mnohem větší sílu  
> než po kouskách. Já bych vám nedoved,  
> Tomáši, mazat kolem huby med:  
> vy chcete naši dřinu bez troníka!  
> Ale sám Bůh, jenž stvořil svět, nám říká,  
> že dělník vždycky hoden je své mzdy.  
> Tomáši! Nechci vaše poklady  
> sám pro sebe, leč protože náš řád  
> se za vás pilně modlí napořád,  
> chci něčím přispět naší církvi svaté.  
> Tomáši! Příklad pro to dílo máte;  
> hle, Tomáš z Indie; ten život celý  
> vše obětoval jenom na kostely!  
> Ležíte tady, v duši prchlost vzteklá,  
> kterou vám srdce pálí ďábel z pekla,  
> a nadáváte ženě nevinné,  
> té světici, když k vám se přivine.  
> Tomáši, věřte, nebručte už na ni,  
> jen vaše dobro chce ta vaše paní!  
> To slovo vždycky mějte na srdci,  
> slyšte, co o tom praví mudrci:  
> ‚Nehraj si na lva ve své domácnosti,  
> netiskni svoji čeleď bez milosti  
> a druhy sobě rovné neodpuď!‘  
> Tomáši, říkám, opatrný buď,  
> ať neprobudíš ve své hrudi hada,  
> jenž trávou plazí se a jehož zrada  
> najednou uštkne! Buď si vědom, synu,  
> a trpělivě poslyš, co má vinu  
> na tisícovek mužů bezživotí:  
> jen hádky s milenkou anebo s chotí!  
> A vy s tou svojí mírnou světicí  
> nač vyvolával byste různici?  
> Tak krutý není věru žádný plaz,  
> když náhodou mu šlápneš na ocas,  
> jak umí býti ženy rozhněvané;  
> taková jenom po své pomstě plane.  
> Hněv, mezi sedmi, smrtelný je hřích  
> a odporný je Bohu v nebesích  
> a hubí ony, kdož se znesváří.  
> To vědí i ti hloupí faráři,  
> že z hněvu vraždou prolévá se krev.  
> Ba, slouhou pýchy po pravdě je hněv.  
> O tom, jak hněvem bolesti se jitří,  
> bych tu moh mluvit třeba do pozítří!  
> A tak se stále modlím, den i noc,  
> ať prchlivcům Bůh nedopřává moc!  
> Nic horšího a truchlejšího není  
> než prchlivec u velkém postavení.

> Byl jednou jeden prchlý potentát  
> (dí Seneca) a v době té, kdy vlád,  
> dva vyjeli si páni vznešení;  
> a tu se stalo z vůle Štěstěny,  
> že zpátky navrátil se jeden jen.  
> Ten rytíř před vládce byl přiveden,  
> jenž prál: ‚Tys druha zavraždil, a též  
> sám za tu vraždu smrtí zahyneš!‘  
> A jinému děl z rytířského stavu:  
> ‚Ty jdi, a odvedeš ho na popravu!‘  
> A jak šli tam, kde ještě tentýž den  
> náš odsouzenec měl být utracen,  
> potkal je ten, jenž mrtev už se zdál.

> A tak si řekli, pročpak chodit dál,  
> a oba vedli k vládci jako dřív  
> a řekli: ‚Pane, tady stojí živ  
> rytířův druh, a není zabitý!‘  
> ‚Tak tedy umřeš,‘ zařval. ‚Ty i ty!  
> Jako že zdráv jsem, na smrt všichni tři!‘  
> A prvnímu pak řekl rytíři:  
> ‚Umřeš, neb já tě poslal na popravu!‘  
> A druhému: ‚Ty taky ztratíš hlavu,  
> že způsobil jsi svému druhu smrt!‘  
> A ke třetímu: ‚Ty jsi zase zhrd  
> mým rozkazem, a tíms pad do záhuby!‘  
> A tak je potom všechny tři dal ubít.

> Kambyses prchlý byl též opilec  
> a vždy se nadchl pro hanebnou věc.  
> A tu se stalo, podle starých zpráv,  
> že jeho dvořan, jenž ctil dobrý mrav,  
> mu v rozhovoru řekl jeden den:  
> ‚Pán příliš hříšný bývá zatracen,  
> a opilství lze za velkou mít hanu  
> každému z lidí, obzvláště však pánu.  
> Za pánem, aniž ví, se stále točí  
> až příliš mnoho uší, příliš očí.  
> Pro lásku boží, pane, pijte méně,  
> vždyť víno lidi do záhuby žene,  
> že ztrácí schopnost rozumu a oudů!‘

> ‚Ne! Dokážu ti lživost tvého soudu,  
> sám uvidíš,‘ ten Kambyses mu řek,  
> ‚že víno nemá tak zlý účinek!  
> Mě žádné víno světa neochromí,  
> natožpak zraky aby zastřelo mi!‘  
> A schválně, na posměch si nechal dát  
> stokrát víc vína, než pil dosavad.  
> A pak ten bídák ve své vzteklé zlobě  
> dal dvořanova synka přivést k sobě  
> a před sebe si dal ho postavit.  
> A potom náhle lučiště své chyt,  
> až k uchu napjal jeho tětivu,  
> šíp drnk — a chlapec nebyl naživu.  
> ‚Tak pověz, zda mám pevnou ruku!‘ řek,  
> ‚zda působí mi víno na mozek  
> anebo zdali zastřelo mi zrak?‘

> Co na to dvořan odpověděl pak?  
> Co spravil řečí, když mu synek pad!  
> Neradno proto s velmoži si hrát;  
> a proto kývni, zapěj _Placebo_[^18],  
> ledaže chudák stál by před tebou,  
> tomu si vyčti každý jeho hřích,  
> ne pánu však, i kdyby peklo zdvih!

> Perský král Cyrus v zlobě rozlícené  
> zavalil řeku Gyndes u pramene,  
> že utopil v ní jednou svého koně,  
> když dobýt si táh slávy v Babylóně.  
> Řeka tím byla téměř vysušena,  
> že přebrodit ji lehce mohla žena.

> Hle, co nám káže slovo Učitele!  
> ‚Prchlivce nikdy neměj za přítele  
> a nechoď tam, kde zuří bláznův vztek,  
> bys nelitoval!‘ Co bych více řek?

> Tomáši, bratře, pravím spravedlivě  
> jak smírčí soudce, nemračte se křivě!  
> Vztek je nůž ďáblův, co chce vaši krev,  
> vám nejhůř škodí ten váš vlastní hněv.  
> Jen se mi svěřte, že je vám to líto?“

> „Ne!“ výkřik chorý, „svatý Šimon ví to,  
> že faráři jsem dnes už při zpovědi  
> pověděl vše, co na duši mi sedí;  
> nač o tom vésti další hovory,  
> leda bych sám chtěl, z vlastní pokory.“

> „Tak přispějte, ať klášter vystavíme!“  
> řek mnich. „My škeble s ústřicemi jíme,  
> zatímco druzí hostiny si strojí;  
> leč přes to vše, co nás ta stavba stojí,  
> až na základy nestojí z ní nic;  
> podlahy máme, Bůh ví, bez dlaždic,  
> a to jsme dlužni, považte si jen,  
> čtyřicet dobrých liber za kámen.  
> Pomozte, pro Něj, který peklo zvlád,  
> ať nemusíme knihy rozprodat;  
> vždyť když vám, laikům, naše moudrost schází,  
> svět se tím vrhá do zmaru a zkázy.  
> Kdo žít nám odpírá, zda nezháší  
> sluneční záři, milý Tomáši,  
> a neuvrhá do temnoty svět?  
> Kdo jako my vzor práce je a věd?  
> A dávno trvá už ten úděl náš!  
> Už Elizeus a též Eliáš  
> frátery byli, jak dí skripta psaná,  
> a žebravými, díky vůli Pána!  
> Tak pomoz nám, pro jeho svaté jméno!“  
> A při tom fráter klek si na koleno.

> Ten chorý zuřil skoro k zbláznění  
> a byl by frátra spálil v plameni  
> za to, jak žvanil, hnusný pokrytec.  
> I řekl mu: „Ba, dám vám jednu věc,  
> jež doposavad ještě patří mně.  
> Že jsem váš bratr, díte upřímně?“  
> „Tak,“ řekl fráter, „věřte mi! Už psaní  
> s pečetí naší dal jsem vaší paní.“

> „No dobrá, dokud naživu jsem tu,  
> dám svatému teď něco konventu  
> a hnedka vám to svěřím do ruky,  
> jen za jediné ovšem záruky:  
> chci, abyste to, bratře, rozdělil  
> a všichni frátři měli rovný díl!  
> To přísahejte, jak jsem vám teď řek,  
> bez úskoků a bez všech vytáček!“

> „V té přísaze ať víra má mě chrání!“  
> řek fráter ten a stvrdil rukoudáním.  
> „Mé slovo na to! Budu v slibu stát!“

> „Tak dejte ruku na konec mých zad,“  
> řek nemocný, „tam ruka hledající  
> objeví hnedka, právě pod zadnicí,  
> to, co je dosud dobře schováno.“

> „Ach,“ řek si fráter, „už mám vyhráno!“  
> A vnořil ruku až k té zadní průrvě  
> a už měl radost, jaký poklad urve.  
> A nemocný, když ruku frátra cítil,  
> jak mu tam šmátrá vzadu kolem řiti,  
> do jeho dlaně pustil hlučný pšouk,  
> že žádný valach tak by nezahouk,  
> když táhne vůz, tak zahřměl z plných střev.

> Tu fráter vylít jako lítý lev:  
> „Ty zrádný chlape, pro Kristovy kosti,  
> tu potupu mi splatíš bez milosti,  
> ten pšouk ti přijde draho, jen se těš!“

> Vtom čeleď, která slyšela tu řež,  
> vpadla a hnedka ven s tím klášterníkem!  
> Šel zamračeně, se zuřivým křikem,  
> vyhledat druha tam, kde nechal ranec.  
> Zuřivě koukal jako divý kanec  
> a skřípal zuby, takový měl vztek.  
> A vypravil se rychle na zámek, za velkomožným pánem, s nímž měl styk, neboť byl toho pána zpovědník a pán byl vládcem všeho okolí.  
> Tak vpadl fráter, zuřivý a zlý,  
> na velmože, když seděl při tabuli.  
> Sotvaže vzteky vyřkl slova půli,  
> až nakonec se zmoh na „Pozdrav Bůh!“  
> Pán k němu vzhléd a řek pak: „Dejž to Bůh!  
> Vy, bratře Jene? V jakém jste to zmatku?  
> Už vidím, že je něco v nepořádku.  
> Co, přepadli vás v lese loupežníci?  
> Či co se stalo? Pojďte mi to říci  
> a já to spravím, nejlíp jak jen mohu!“

> „Budu se za to za vás modlit k Bohu!  
> Ve vaší vsi mě tupí!“ fráter řek.  
> „I poslední a bídný pacholek  
> by cítil urážku, jakou já dnes  
> ve vaší vlastní vesnici jsem snes.  
> A nejhorší je při tom všem ta věc,  
> že ten váš sedlák, starý šedivec,  
> potupil celou naši řeholi!“

> „No, mistře,“ pán řek, „to snad přebolí…“  
> „Ne mistr, sluha váš!“ vpad onen brach.  
> „Měl jsem sic hodnost mistra na školách,  
> Bůh nechce však, by zvali nás tak jiní  
> na místě veřejném, i v této síni.“

> „To nic,“ řek pán, „tak copak, propána?“  
> A fráter výbuch: „Hnusná pohana  
> mě stihla dnes, a tím i celý řád,  
> a když to budem dále rozbírat,  
> i svatou církev; boží na to trest!“

> „Jen klid,“ děl pán, „a nenechte se vést  
> svým rozčilením; jste můj zpovědník,  
> sůl země, spása; proto nač ten křik?  
> Pro lásku boží, zachovejte klid.  
> Rcete, oč jde!“ — Tak spěchal vyklopit,  
> však víte co, jak slyšeli jste výše.

> Domácí paní poslouchala tiše,  
> až vyprávění bylo skoncováno.  
> „Ach Matko Boží,“ vzkřikla, „svatá Panno!  
> A to je vše? Snad jsme se nepřeslechli?“  
> „Madam,“ řek mnich, „tak co byste mu řekli?“  
> „Co říci?“ děla. „Co, při Hospodinu,  
> nežli že sprosťák proved sprosťačinu.  
> Co na to říci? Bůh jej zatrať za to!  
> V nemocné hlavě myšlenky se matou.  
> Na hlavu jistě tenhle člověk pad!“

> „Madam,“ řek na to, „já vám nechci lhát;  
> jestli mi jinou pomstu nepřiznají,  
> já zostudím ho v celém širém kraji,  
> rouhače, který drze trouf si chtít,  
> ať rozdělím, co nelze rozdělit!  
> Všem stejným dílem! Ďábla nadělení!“

> Pán tiše seděl jak u vytržení  
> a stále dumal, jak by na to káp.  
> „Kde to jen sebral, zatracený chlap,  
> dát fráteru tak těžký hlavolam?  
> Na to bych nikdy nepřišel já sám!  
> Co to jen vlezlo do té palice!  
> Vždyť ještě nikdy v aritmetice  
> záhadu takhle těžkou neřešili.  
> Jak může člověk dostat stejné díly,  
> a to co do pachu i do zvuku,  
> z pouhého pšouku? Ó ty vykuku!  
> Opravdu, tohle nakukal mu ďas!  
> To na mou duši končí každý špás,  
> kdo pomyslel by na to jaktěživ?  
> Každému stejně! Jak? To je ten div!“  
> To ale nejde! To nemůže být!  
> Čertovský chlapík! Bůh mu nedej klid!  
> Vždyť ten zvuk pšouku, jeho rachocení,  
> není nic více nežli vzdušné chvění,  
> jež ponenáhlu zmizí, doproudí.  
> Ne, na mou duši, kdopak rozsoudí,  
> zdali se zvuk všem rovnoměrně nes?!  
> Vida ho, chlapa! Ale jaký běs  
> mu vnuk tak chytit mého zpovědníka?  
> Ďábel ho posed, ať kdo co chce říká!  
> Nechme ho být a k jídlu pojďme si,  
> ať sám se, k čertu, někde oběsí!“

> Ten pán měl vedle svého panoše  
> k obsluze stolu; ten to slyšel vše,  
> slovo co slovo, co jsem vám tu řek,  
> a děl: „Můj pane, moh bych za štůček  
> na nové šaty rozptýlit váš mrak,  
> kdybyste neřek, že jsem nezdvořák,  
> a poradit zde panu fráteru,  
> jak rozdělit pšouk všemu klášteru.“

> „Mluv, a máš dostat,“ odvětil mu pán,  
> „své šaty, Pánbůh ví a svatý Jan!“

> A panoš řek: „Až hezký čas dá Bůh  
> a ani vánek nerozčeří vzduch,  
> ať kolo od vozu sem dokutálí,  
> o všechny loukotě však buďte dbalý,  
> kolo jich mívá tucet obyčejně.  
> A fráterů pak přiveďte sem stejně;  
> vždyť ze třinácti konvent pozůstává,  
> a zde pan zpovědník, co moudrá hlava  
> třináctý bude. Všichni pospolu  
> pak zároveň si kleknou ke kolu  
> a každý fráter k jedné loukoti  
> nos přitiskne, ten sem, ten naproti;  
> a váš pan zpovědník, ať Bůh s ním stojí,  
> svůj nos ať drží právě na náboji.  
> Pak sem s tím chlapem s břichem plným plynů,  
> ať má je nafouklé jak tamburínu,  
> a přikažte mu, aby tady fouk  
> do středu kola ještě jeden pšouk.  
> A uvidíte — ať mi hlavu srazí,  
> jestli vás zklamu — důkaz nad důkazy,  
> že zvuk se bude rovnoměrně brát  
> ke koncím loukotí, a stejně smrad.  
> A důstojného pana zpovědníka,  
> nad něhož ve cti nikdo nevyniká,  
> ať čeká první plod, jak se to patří!  
> Ten dobrý zvyk už mají páni bratří,  
> že první ve cti první obslouží,  
> a to si jistě plně zaslouží.  
> Vždyť dneska jsme se poučili velmi,  
> když jeho hlas k nám duněl z kazatelny,  
> že pokud o mne jde, já řekl bych,  
> tří pšouků třeba ať má plný čích,  
> a bratří by mu přáli vrchovatě,  
> vždyť počíná si čacky tak a svatě.“

> Pán, paní, všichni (kromě frátra) lidé  
> řekli, že panoš vyhrál nad Euklidem,  
> že Ptolemaios nemluvil by líp.  
> A poznali, že sedláku jen vtip  
> a chytrá hlava vnukly jeho žert,  
> že nebláznil a nepošed ho čert.  
> Tak nové šaty dostal panoš milý —  
> a já už končím, už jsme skoro v cíli.

</section>
