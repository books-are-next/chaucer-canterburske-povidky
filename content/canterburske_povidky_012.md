---
title: Povídka abatyše
subtitle: ''
---

> „Kristovy rány! Vzácný mistře můj,  
> to bylo něco! Ještě dlouho pluj,  
> náš mořský vlku!“ hostinský náš děl.  
> „Bůh toho mnicha zatrať do pekel!  
> Tak pozor, braši, všem se to stát může!  
> Ten mnich si tropil kašpary jak z muže,  
> tak ze ženy a vše mu bylo k smíchu.  
> Líp nezvat je a vystříhat se mnichů!  
> Však nechme toho; rozhlédněm se teď,  
> kdo měl by jako příští vyprávět  
> svou povídku!“ A pak řek vychovaně,  
> jak slušelo by každé jemné panně:  
> „Jak abatyše naše milostivá  
> se, s odpuštěním, na můj návrh dívá,  
> aby teď ona vyprávěla již?  
> Nechci však nijak být vám na obtíž;  
> budete ráčit, milostivá paní?“

> „Ráda!“ A takto začla bez váhání.

> „Ó Pane, Pane náš, jak je Tvé jméno  
> po širém světě známo znamenitě!  
> Nejenom muži vážnými je ctěno,  
> nejenom oni slavně velebí Tě,  
> leč dobrotu Tvou opěvá i dítě;  
> a dokonce u prsu mateřského  
> vyznává, Pane, slávu božství Tvého!

> Proto jak umím, vyprávím k Tvé chvále  
> a k chvále té, jež nosila Tě v lůně,  
> lilie bílé, Panny neustálé,  
> svou povídku, ač jenom neúplně  
> oslavím tu, jež na nebeském trůně  
> je sama ctnost a zřídlo dobrých činů  
> a blaženství, hned po svém božském Synu.

> Panenská Matko, výkvěte všech tvorů,  
> kři nespálený, žhnoucí za Mojžíše!  
> Ty, kterou Bůh tak rád měl pro pokoru,  
> že seslal Ducha z nebeské své výše  
> a skrze milost, jíž jsi plála tiše,  
> z moudrosti Otce dal Ti počíti,  
> přej zdar mým slovům, jež se koří Ti!

> Tvou líbeznost, Tvou čistotu, má Paní,  
> Tvou pokoru, to, jak jsi dobrotivá,  
> jazyk či pero nevylíčí ani;  
> vždyť často, Paní, než Tě člověk vzývá,  
> Ty předejdeš jej, tak jsi milostivá,  
> a přímluvou svou poskytneš nám světlo,  
> jež k synu Tvému drahému by vedlo.

> Královno sladká, neunesu břímě  
> té chvály, která patřila by Tobě;  
> můj um a znalost chabě stojí při mně,  
> tak jako malé, sotva roční robě,  
> jež sotva slůvko říci zná v té době,  
> si připadám, a proto prosím teď,  
> můj zpěv, co zpívám o Tobě, mi veď!“

> V Asii, v jednom městě velikánském,  
> sídleli židé uprostřed jak hlíst;  
> sám vládce si je držel z touhy panské,  
> pro úrok lichvářský a mrzký zisk;  
> a každý z nich byl pravý antikrist.  
> A brány toho ghetta ze všech stran  
> přístupné byly, vždycky dokořán.

> Křesťanské školy domek se tam zdvih  
> na kraji města, skoro u konce,  
> s hromádkou dětí z rodin křesťanských,  
> jež učili, jak rok šel po roce,  
> vší obvyklé v té zemi nauce,  
> čímž řečeno je: čisti a též pět,  
> jak učí dítky během útlých let.

> A tam byl synek vdovy z okolí,  
> bylo mu sedm, z kůru zpěváček.  
> Ten každodenně cestou do školy  
> před sochou Panny s Ježíškem vždy smek,  
> a nežli dál šel, na kolena klek,  
> jak naučen byl ve své víře pravé,  
> a pomodlil se z hloubi srdce Ave.

> Tak ona vdova učila své děcko,  
> ať s úctou Matky Kristovy si všímá,  
> a on si dobře pamatoval všecko;  
> nevinné dítko všechno v paměti má.  
> Když na to myslím, vzpomínka mě jímá,  
> jak ve svém mládí svatý Mikuláš  
> holdoval Kristu, kterýž Pán je náš.

> Ten hošík seděl nad svou školní prací  
> a ve škamně se učil v slabikáři  
> a poslouchal, jak pějí starší žáci,  
> jak se jim Alma redemptoris[\[7\]](../Text/canterburske_povidky_034.html#_ftn7) daří;  
> a jak jen mohl, přitočil se tváří  
> a psal si slova, učil se je pěti,  
> až první verš znal celý po paměti.

> Latinsky neznal, drahá duše mladá,  
> a proto, smysl písně nechápaje,  
> poprosil jednou svého kamaráda,  
> ať v rodné řeči vysvětlí mu taje  
> té písně, řekne, k čemu složena je;  
> chtěl poučení, prosil o výklad,  
> až před ním v prosbě na kolena pad.

> Ten starší druh mu splnil jeho přání:  
> „Slyšel jsem říkat, že se v této písni  
> opěvá naše na nebesích Paní,  
> aby ji člověk pozdravil a byl s ní  
> co s ochránkyní ve smrtelné tísni.  
> Víc nevím už, co věci té se týká,  
> učím se zpěv, chybí mi gramatika.“

> „Pro Matku Boží tedy vytvořili  
> ten krásný zpěv!“ z úst vyšlo neviňátku.  
> „To vynaložím veškerou svou píli,  
> abych jej uměl do vánočních svátků,  
> a třeba při tom zanedbám svou látku,  
> a třeba budu jako žito bit,  
> ten zpěv se pro Ni musím naučit!“

> A kamarád ho učil cestou domů  
> každého dne, až zpěv ten, který znáte,  
> zpaměti uměl, kurážně to šlo mu;  
> a vyzpěvoval denně podvakráte  
> ve shodě s notou slova písně svaté:  
> jak cestou do školy, tak cestou zpátky;  
> všecek se upjal k slávě Boží Matky.

> Jak už jsem řekla, toto malé dítě  
> vždy procházelo skrze ona místa,  
> kde žili židé, pějíc přehlasitě:  
> „Ó, Panno, Alma redemptoris čistá!“  
> A líbeznost té drahé Matky Krista  
> tak jala jej, že cestou bez ustání  
> svým zpěvem musel chválit naši Paní.

> Náš arcisvůdce Satanáš, ten plaz,  
> jenž v srdcích židů má své hnízdo vosí,  
> nadmul se zpupně: „Židé, ach, kdo z vás  
> chce strpět dál, aby to dítě šlo si  
> a urážlivou píseň zpívalo si,  
> od které mohou dojít úhony  
> učení naše, naše zákony?“

> Tak snuli židé v tajných pletichách  
> chlapcovu smrt, a touha zločinná  
> je vedla k tomu, že byl zjednán vrah.  
> A když pak hošík, oběť nevinná,  
> šel kolem skrýše toho zlosyna,  
> jenž na něj číhal, mordýř divoký  
> jej podřízl a hodil do stoky.

> Ba, do stoky to tílko pohodili,  
> kam káleli ti zlořečení židé.  
> Herodův lide, jak jsi potměšilý,  
> co však tím získáš, zlotřilý ty lide?  
> Co naplat, vražda na světlo vždy vyjde,  
> a zvlášť, když boží probuzen je hněv,  
> o pomstu volá vycezená krev!

> Ó umučená dušičko ty čistá,  
> teď můžeš zpívat, následujíc Pána,  
> Beránka z nebes, bělostného Krista,  
> o němž lze čísti u svatého Jana,  
> v knize, jež byla na Patmu kdys psána,  
> že před Beránka přijde s novou písní,  
> koho styk s ženou nikdy nepotřísní.

> Celou noc vdova prolévala slzy  
> pro to své děcko nepřicházející,  
> až za úsvitu, jak jen mohla brzy,  
> vyšla je hledat, strachy bledá v líci,  
> jak ve škole, tak všude na ulici,  
> až zjistila, že bylo — ó té bědy! —  
> v židovském městě zřeno naposledy.

> Mateřský v srdci poháněl ji cit,  
> jak beze smyslů zběhala ta místa,  
> kde její synek mohl by snad být,  
> ač nemohla si nijak býti jista;  
> a modlila se k vlídné Matce Krista,  
> až naše Paní, vidouc její bídu,  
> jí vnukla jít se zeptat klatých židů.

> Prosila, lkala, všady jmenovitě  
> se ptala židů, kteří bydlili tu,  
> zda neviděli někde její dítě.  
> Říkali „Ne!“ Leč Ježíš ze soucitu  
> jí vnukl, aby blízko toho skrytu,  
> kde do stoky jej vrhli mezi špínu,  
> se znovu ptala po svém malém synu.

> Bože, jenž svědčíš o své velikosti  
> nevinných ústy, teď dals pokynutí!  
> Ten jasný smaragd, tato perla ctnosti,  
> zářící rubín pro svůj konec krutý,  
> ač ukryt byl a krk měl proříznutý,  
> své Alma redemptoris jal se pět,  
> až začalo se všechno kolem chvět.

> Křesťané v ghetto seběhli se v davu,  
> dychtiví spatřit zázrak ten a div.  
> A profousovi poslali hned zprávu.  
> Ten přispěchal, ni chvilky neztrativ,  
> vzdal chválu Kristu, jenž je věčně živ,  
> i jeho Matce, výkvětu všech lidí,  
> a potom hned dal pojímat ty židy.

> A chlapce, z jehož úst zněl stále zpěv,  
> vyzdvihl dav a lkal pro jeho zmar  
> a v klášter nesli toho, jenž svou krev  
> za oběť prolil v útlém květu jar.  
> Ve mdlobách matka klesla vedle már,  
> že stěží lidé, kteří kolem stáli,  
> tu druhou Ráchel zase pozvedali.

> A na mučidla a pak na popravu  
> vydal ten profous kleté hebrejčíky;  
> za vraždu dal tak plný průchod právu  
> a obměkčit se nedal vražedníky.  
> Zle končí ten, kdo se zlem mívá styky.  
> A tak je k smrti koňmi uvláčeli  
> dle zákona, a na hák s jejich těly!

> Nevinné tílko spočívalo při mši  
> na černých márách právě u oltáře  
> a potom opat a s ním všichni mniši  
> vykropit rakev vyšli z refektáře.  
> Když voda svěcená se dotkla tváře,  
> tu dítko ještě v pršce svatých kapek  
> zapělo znovu Alma Matce matek.

> Tu muž ten svatý, kterým byl ten opat,  
> jak mniši jsou, či aspoň býti mají,  
> zaklínat jal se, svatý děs naň dopad:  
> „Při svaté Boží Trojici tam v ráji,  
> ty drahé dítě, co tvůj zpěv nám tají?  
> Jak můžeš zpívat, to mi, prosím, rci,  
> když v hrdle zřím ti ránu zející?“

> „Mám proříznuté hrdlo až k té kosti,“  
> děl chlapeček, „a dávno, dávno bych  
> podle té rány měl být na věčnosti,  
> leč Kristus Pán, jak vyčíst možno z knih,  
> chce slaven býti v mysli věřících  
> a uctít svoji Matku; ke cti její  
> já tady napořád O Alma pěji.

> Kristovu Matku, studnu slitování,  
> jsem ze všech slabých sil měl vždycky rád;  
> a když mi nadešel čas umírání,  
> když bolelo to, strach když na mě pad,  
> mě pobídla tu píseň zazpívat;  
> a když jsem pěl, jak slyšeli jste sami,  
> na jazyk vzácnou perlu vložila mi.

> A proto musím slavit písní svou  
> nebeskou Paní, byť bych ležel v hrobě,  
> dokud tu perlu z úst mi nevyjmou,  
> jak mi to sama řekla: ‚V krátké době,  
> děťátko moje, vezmu si tě k sobě,  
> až ti tu perlu vyjmou zase ven;  
> já budu s tebou, nebuď poděšen!‘“

> A tu ten opat, onen svatý mnich,  
> vyňal tu perlu od přesvaté Panny,  
> a hošík duši vypustil a ztich.  
> Když opat viděl div ten nevídaný,  
> na tvář mu skanul příval slzí slaný  
> a plný pokory hned k zemi kles  
> a jako spoután ležel, aniž hles.

> A všichni mniši klesli na dláždění,  
> slavíce v slzách zázrak Boží Matky.  
> Pak povstali a dbali o pohřbení  
> a uložili svaté pozůstatky  
> v hrob mramorový, zdobený a hladký;  
> tam má to něžné tílko svoje lože,  
> a setkání s ním dopřej nám, ó Bože!

> Ty, mladý Hugo z Lincolnu, byls taky  
> zavražděn židy; zločin ten je známý,  
> čas od něho je dosud velmi krátký.  
> Ty za nás pros, ať Bůh má soucit s námi,  
> co v křehkosti své hříšníci jsme sami,  
> a velikou svou milost ať nám zmnoží  
> na počest naší drahé Matky Boží!

>                         AMEN
