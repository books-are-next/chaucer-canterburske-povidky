<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Canterburské povídky</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2basne">Povídka kněze jeptišek</h2>

<p class="mlpverse">„Dost!“ vykřik rytíř. „Dost těch historek!<br class="calibre11"/>
Už stačí, pane, to, co jste tu řek,<br class="calibre11"/>
až přespříliš; i menší smutek stačí<br class="calibre11"/>
většinu z nás, jak myslím, dojmout k pláči!<br class="calibre11"/>
Mně aspoň vždycky velmi líto přijde<br class="calibre11"/>
slyšet, jak velcí, dříve šťastní lidé<br class="calibre11"/>
žalostně končí, když je stihne pád.<br class="calibre11"/>
A naopak, vždy poslechnu si rád,<br class="calibre11"/>
jak lidé dříve chudobní a malí<br class="calibre11"/>
se vyšvihli a šťastnými se stali<br class="calibre11"/>
a zůstali pak stále boháči.<br class="calibre11"/>
To potěší, to je mi jinačí!<br class="calibre11"/>
V takovém bychom měli mluvit tónu!“</p>

<p class="mlpverse">„Ba,“ řekl hostinský, „při velkém zvonu<br class="calibre11"/>
na svatém Pavlu, to je pořád ‚mrak‘<br class="calibre11"/>
a ‚Fortuna se skryje‘ nebo jak,<br class="calibre11"/>
co do nás hučí mnich, a ‚tragédie‘!<br class="calibre11"/>
Proboha, říkám, nač nám potřebný je<br class="calibre11"/>
ten pláč a nářek, až nám srdce puká<br class="calibre11"/>
nad tím, co bylo? Jsou to věru muka<br class="calibre11"/>
poslouchat pořád žalostný váš děj.<br class="calibre11"/>
Dost, pane mnichu! Bůh vám požehnej!<br class="calibre11"/>
Řeč vaše nás už všechny znudila;<br class="calibre11"/>
nedal bych za ni ani motýla,<br class="calibre11"/>
není v tom žádná legrace a vtip.<br class="calibre11"/>
Prosím vás, pane mnichu, spusťte líp,<br class="calibre11"/>
náš done Petře! Při nebeském králi,<br class="calibre11"/>
co za nás umřel, kdyby necinkaly<br class="calibre11"/>
ty rolničky, co na uzdě vám visí<br class="calibre11"/>
a z ospalosti jedině mě křísí,<br class="calibre11"/>
byl bych už dávno usnul a snad spad<br class="calibre11"/>
ze sedla dolů do nejhlubších blat,<br class="calibre11"/>
a pak by bylo škoda vašich slov;<br class="calibre11"/>
vždyť, jak vám řekne každý filosof,<br class="calibre11"/>
člověk, když nikdo sluchu neskýtá mu,<br class="calibre11"/>
nadarmo pouze mlátí prázdnou slámu!<br class="calibre11"/>
A já, jak víte, musím pronést soud<br class="calibre11"/>
nad tím, co tady máme vyslechnout.<br class="calibre11"/>
Lovecký příběh dejte k lepšímu!“</p>

<p class="mlpverse">„Ne,“ řekl mnich, „chuť nemám do šprýmu.<br class="calibre11"/>
Ať mluví jiný! Já už svoje řek!“</p>

<p class="mlpverse">Tu hostinský náš kněze jeptišek<br class="calibre11"/>
oslovil směle, zcela nenuceně:<br class="calibre11"/>
„Jen blíže, kněže, blíže, pane Jene,<br class="calibre11"/>
a potěšte nás trochu, můj ty světe!<br class="calibre11"/>
A netrapte se, i když harcujete<br class="calibre11"/>
na hnusné herce, samá kost a kůže!<br class="calibre11"/>
Nedbejte o to, jen když chodit může,<br class="calibre11"/>
a ve svém srdci mějte stále smích!“</p>

<p class="mlpverse">„Ba, hostinský,“ řek on, „vždyť byl by hřích,<br class="calibre11"/>
kdybych se nesmál, Pánbůh při mně stůj!“<br class="calibre11"/>
A bez meškání začal příběh svůj,<br class="calibre11"/>
a hle, jak spustil, když byl požádán,<br class="calibre11"/>
ten milý kněz, ten dobrý náš pan Jan.</p>

<p class="mlpverse">Chudobná vdova, v letech pokročilá,<br class="calibre11"/>
jedenkrát v malém, těsném domku žila,<br class="calibre11"/>
jenž v údolí stál, takhle k lesu blíže.<br class="calibre11"/>
Ta vdova, k níž má historka se víže,<br class="calibre11"/>
když pochovala svého manžela,<br class="calibre11"/>
s pokorou prostou žíti uměla;<br class="calibre11"/>
mělať jen skrovný stateček a příjmy.<br class="calibre11"/>
Tak prací svou s dcerami dvěma svými<br class="calibre11"/>
se živila a tím, co Pánbůh dal jí.<br class="calibre11"/>
Tři krávy s ovcí Mickou v chlévě stály<br class="calibre11"/>
a pak nic víc než tré velikých sviní.<br class="calibre11"/>
Kouř začadil jí všechny kouty v síni<br class="calibre11"/>
a v jizbičce, kde jídávala skromně.<br class="calibre11"/>
A sotvakdy se mluvilo v tom domě<br class="calibre11"/>
o lahůdkách či o pikantní jíše;<br class="calibre11"/>
dietu měla podle té své chýše.<br class="calibre11"/>
Tak z přesycení nepozbyla zdraví;<br class="calibre11"/>
lék její celý byla skromnost stravy<br class="calibre11"/>
a práce dost a spokojenost všudy.<br class="calibre11"/>
Dna pro tanec jí nezchromila údy<br class="calibre11"/>
a mrtvice jí hlavu nezkrušila;<br class="calibre11"/>
nepila vína, červená ni bílá.<br class="calibre11"/>
Stůl opatřený měla, kolik třeba,<br class="calibre11"/>
vždy černobíle: mléko, černý chleba,<br class="calibre11"/>
slanina někdy, tu pár vajec zbude,<br class="calibre11"/>
a tak si žila ve své chýši chudé.</p>

<p class="mlpverse">Dvůr měla plotem z planěk obehnaný<br class="calibre11"/>
s příkopem suchým ještě z vnější strany.<br class="calibre11"/>
A tam byl kohout, který v kokrhání —<br class="calibre11"/>
Kokrháč zval se — nesnes přirovnání.<br class="calibre11"/>
Svým břeskným hlasem vynik nad varhany,<br class="calibre11"/>
když v kostele jsou při mši rozehrány,<br class="calibre11"/>
a přesnější byl v pění na kurníku<br class="calibre11"/>
než orloj opatství na ciferníku;<br class="calibre11"/>
vždyť v celém okolí znal od nátury,<br class="calibre11"/>
jak slunce stoupá a zas klesá shůry,<br class="calibre11"/>
a když svých patnáct stupňů prošlo v kruhu,<br class="calibre11"/>
vždy zapěl líp než každý z jeho druhů.<br class="calibre11"/>
A hřebínek měl rudší nad korál<br class="calibre11"/>
a zubatý tak jako bašty val.<br class="calibre11"/>
Zobák měl černý jako gagát s lesky<br class="calibre11"/>
a nohy s prsty azurové hezky;<br class="calibre11"/>
bělejší květu lilie měl drápy<br class="calibre11"/>
a peří jeho zářné zlato skrápí.</p>

<p class="mlpverse">Ten čacký kohout poroučel a vlád<br class="calibre11"/>
slepicím sedmi, s nimiž moh si hrát,<br class="calibre11"/>
jež byly jeho milenky a sestry,<br class="calibre11"/>
barvami stejné, jako on byl pestrý,<br class="calibre11"/>
z nichž Pertelota, slečna vzácné krásy,<br class="calibre11"/>
na krčku zářná pírka nosila si.<br class="calibre11"/>
Rozumná byla, družná, mravů dbalá<br class="calibre11"/>
a vlídná též, a tak si počínala<br class="calibre11"/>
již od těch dob, co týden byla stará,<br class="calibre11"/>
že Kokrháči každou žilkou háral<br class="calibre11"/>
cit lásky k ní a do morku svých kostí<br class="calibre11"/>
k ní připoután byl, k té své blaženosti.<br class="calibre11"/>
Byla to rozkoš zaslechnout je pěti,<br class="calibre11"/>
když začínalo slunko vycházeti,<br class="calibre11"/>
souzvukem libým: „Láska má dlí v dáli!“<br class="calibre11"/>
Neb tenkrát měli, jak mi povídali,<br class="calibre11"/>
zvířata s ptáky schopnost k rozmlouvání.</p>

<p class="mlpverse">A tak se stalo jednou za svítání,<br class="calibre11"/>
když Kokrháč, prostřed svých družek řadu,<br class="calibre11"/>
doma si seděl v síni na svém hřadu<br class="calibre11"/>
vedle té krásky, jíž byl zaslíben,<br class="calibre11"/>
že se mu náhle z hrdla vydral sten<br class="calibre11"/>
jako sten muže ve snu trápeného.<br class="calibre11"/>
Tu Pertelota, slyšíc chropot jeho,<br class="calibre11"/>
zděšena děla: „Moje srdce zlaté,<br class="calibre11"/>
co se vám stalo, že tak naříkáte?<br class="calibre11"/>
Jste mi to spáč, fuj, zastyďte se za to!“</p>

<p class="mlpverse">A on jí pravil v odpovědi na to:<br class="calibre11"/>
„Prosím vás, za zlé nemějte mi, madam,<br class="calibre11"/>
právě jsem snil, že do neštěstí padám,<br class="calibre11"/>
až se mi ještě strachy srdce třese!<br class="calibre11"/>
Kéž Bůh,“ děl dál, „nade mnou smiluje se<br class="calibre11"/>
a uchrání mě trápení a bolu!<br class="calibre11"/>
Sem tam jsem chodil nahoru a dolů<br class="calibre11"/>
po našem dvoře, když jsem spatřil zvíře<br class="calibre11"/>
tak jako psa, jenž rovnou na mne míře<br class="calibre11"/>
zmordovat chtěl mě, chtěl mé zadávení.<br class="calibre11"/>
Barvu měl žlutou, trochu do červeni,<br class="calibre11"/>
leč ocasu a uší černé špice<br class="calibre11"/>
v ostatní srsti daly rozlišit se.<br class="calibre11"/>
V nevelké hlavě oči planuly mu;<br class="calibre11"/>
teď ještě z toho všecek hrůzou hynu.<br class="calibre11"/>
To jistě proto zasténal jsem ze sna.“</p>

<p class="mlpverse">„Strašpytle! Hanba, jaká hanba děsná!“<br class="calibre11"/>
dí Pertelota. „Bůh ví, dal jste v sázku<br class="calibre11"/>
a ztratil jste mé srdce a mou lásku!<br class="calibre11"/>
Zbabělce nikdy nemohu mít v lásce;<br class="calibre11"/>
neb dojista, my všechny chceme vdát se,<br class="calibre11"/>
byť třeba mnohé tohle popřely,<br class="calibre11"/>
za chrabré, moudré, štědré manžely,<br class="calibre11"/>
chcem spolehlivé, nechcem větroplachů<br class="calibre11"/>
či skrblíků či mužů plných strachu<br class="calibre11"/>
či chvastounů, slyš v nebesích mě, Pane!<br class="calibre11"/>
Jak jste jen mohl mně, své milované,<br class="calibre11"/>
říct nestoudně, že zlekat vás co může?<br class="calibre11"/>
Máte vzhled jenom, ne však srdce muže!<br class="calibre11"/>
A takhle že vás poplašit moh sen?<br class="calibre11"/>
Vždyť Pánbůh ví, že sny jsou k smíchu jen<br class="calibre11"/>
a rodí se jen z nadbytečné stravy<br class="calibre11"/>
či z plynatosti, či když mnoho šťávy<br class="calibre11"/>
se v nepoměru v těle shromáždilo.<br class="calibre11"/>
A tak i to, co vám se dneska snilo,<br class="calibre11"/>
zajisté mělo za příčinu vzniku<br class="calibre11"/>
nadbytek rudé šťávy ve žlučníku,<br class="calibre11"/>
jež působí, že lidé ve snu sní<br class="calibre11"/>
o šípech rudých nebo o výhni,<br class="calibre11"/>
či cítí hrůzu z hryzající tlamy<br class="calibre11"/>
a vidí šelmy nebo souboj samý.<br class="calibre11"/>
A naopak zas černá šťáva řídí<br class="calibre11"/>
naše sny tak, že nechá ze sna lidi<br class="calibre11"/>
křičeti strachem z medvěda či býka,<br class="calibre11"/>
či z černých ďáblů hrůza z toho vzniká.<br class="calibre11"/>
A je tu ještě mnoho jiných šťáv,<br class="calibre11"/>
jež mučí spícího, když není zdráv,<br class="calibre11"/>
leč radši ani nevzpomínat na to.</p>

<p class="mlpverse">Neřekl onen starý moudrý Cato,<br class="calibre11"/>
že sny nad námi nemají mít vládu?<br class="calibre11"/>
Teď, pane,“ děla, „až slétneme z hřadu,<br class="calibre11"/>
hned použijte, probůh, projímadla!<br class="calibre11"/>
Raděj bych, věru, do záhuby padla,<br class="calibre11"/>
než nedala vám radu beze lži,<br class="calibre11"/>
jak zbavit se těch šťáv, jak náleží,<br class="calibre11"/>
černých i rudých. A já k urychlení,<br class="calibre11"/>
třebaže tady apatykář není,<br class="calibre11"/>
najdu vám sama bylinky, jež spraví<br class="calibre11"/>
a navrátí vám otřesené zdraví!<br class="calibre11"/>
Na našem dvoře vynajdu jen ty,<br class="calibre11"/>
jež přirozeně vás už přinutí<br class="calibre11"/>
zdola se honem vyprázdnit i z výše.<br class="calibre11"/>
To na paměti mějte, pro Ježíše!<br class="calibre11"/>
Vždyť cholericky zarudlý jste v líci;<br class="calibre11"/>
stoupání slunce musíte se stříci,<br class="calibre11"/>
by nestihlo vás v plném šťávy varu;<br class="calibre11"/>
a kdyby, vsadím všechno do krejcaru,<br class="calibre11"/>
že zimnice vás stihne čtvrtodenní<br class="calibre11"/>
či horečka, jež nese zahubení.<br class="calibre11"/>
Před projímadlem musíte však dát si<br class="calibre11"/>
vytrávit v celé sekci zažívací<br class="calibre11"/>
lýkovcem, hořcem nebo bezinkami<br class="calibre11"/>
či zemědýmem, ten je na to známý,<br class="calibre11"/>
zběhovcem z dvorku nebo mochyní<br class="calibre11"/>
či pryskyřníkem; asi tak dva dni<br class="calibre11"/>
zobejte, jezte, jak co tady roste,<br class="calibre11"/>
a při svém otci, hlavu výše noste!<br class="calibre11"/>
Nedbejte snů! Toť vše, víc na tom není!“</p>

<p class="mlpverse">„Díky vám, madam, za to poučení!<br class="calibre11"/>
Leč co se týká toho Catona,<br class="calibre11"/>
jenž slaven je, že toho tolik zná,<br class="calibre11"/>
a který radí ze snů nemít strach,<br class="calibre11"/>
Bůh ví, lze nalézt čtení ve skriptách<br class="calibre11"/>
od mnoha mužů větších nežli Cato<br class="calibre11"/>
svou autoritou, krk bych vsadil na to,<br class="calibre11"/>
jež zkušenosti poučily tak,<br class="calibre11"/>
že vykládají právě naopak,<br class="calibre11"/>
že opravdu lze mnoho zjistit v snách<br class="calibre11"/>
jak o radostech, tak i trampotách,<br class="calibre11"/>
jež postihují všechny živé tvory.<br class="calibre11"/>
Věru, že o tom netřeba vést spory,<br class="calibre11"/>
skutečnost o tom svědčí nepokrytě.</p>

<p class="mlpverse">V autoru jednom, velké autoritě,<br class="calibre11"/>
čteme, že na pouť soudruzi dva kdysi<br class="calibre11"/>
v docela dobré shodě vyjeli si<br class="calibre11"/>
a náhoda je v město provodila,<br class="calibre11"/>
kde lidu byla taková už síla,<br class="calibre11"/>
že bylo plno v každé noclehárně.<br class="calibre11"/>
I pouhou chatrč hledali tam marně,<br class="calibre11"/>
kde by si spolu našli lože dvoje.<br class="calibre11"/>
Musili tudíž, tak vše nutilo je,<br class="calibre11"/>
přespati zvlášť a na noc odloučit se.<br class="calibre11"/>
I dal se každý do své hostěnice,<br class="calibre11"/>
najít si lože, jaké vypátrají.<br class="calibre11"/>
Jeden z nich našel útočiště v stáji<br class="calibre11"/>
hluboko v dvoře, kde byl tažný skot;<br class="calibre11"/>
druhý však získal nocleh dosti vhod,<br class="calibre11"/>
jak náhoda mu přála nebo štěstí,<br class="calibre11"/>
či co to je, co lidi může vésti.</p>

<p class="mlpverse">A tu se tomu muži zdálo v spaní,<br class="calibre11"/>
daleko bylo ještě do svítání,<br class="calibre11"/>
že jeho soudruh volá na něj tklivě<br class="calibre11"/>
těmito slovy: ‚Ach, ve volském chlívě<br class="calibre11"/>
na loži zabit budu této noci!<br class="calibre11"/>
Než zemřu, bratře, pojď mi ku pomoci<br class="calibre11"/>
a pospěš, než se stane věc ta děsná!‘</p>

<p class="mlpverse">Ten muž se sice vytrh strachem ze sna,<br class="calibre11"/>
leč docela se potom probudiv,<br class="calibre11"/>
zas na bok leh a zhluboka si zív,<br class="calibre11"/>
mysle, že je to pouhý přelud snad.<br class="calibre11"/>
Tak se mu zdálo ve snu podvakrát;<br class="calibre11"/>
a potřetí druh volal naléhavě:<br class="calibre11"/>
‚Můj příteli, teď byl jsem zabit právě.<br class="calibre11"/>
Hleď, jak mé rány plné krve zejí!<br class="calibre11"/>
Vstaň ráno z lože, jak lze nejčasněji,<br class="calibre11"/>
a u západní,‘ pravil, ‚městské brány<br class="calibre11"/>
uzříš vůz hnojem k vrchu narovnaný,<br class="calibre11"/>
a já v té fůře mrtev budu skryt;<br class="calibre11"/>
dej bez váhání vůz ten zastavit!<br class="calibre11"/>
Příčinou vraždy bylo moje zlato.‘<br class="calibre11"/>
Jak zabit byl, mu vylíčil hned nato,<br class="calibre11"/>
v tváři jsa bled a výraz maje tklivý.<br class="calibre11"/>
A věřte mi, ten sen byl opravdivý!<br class="calibre11"/>
Onen muž totiž brzy za úsvitu<br class="calibre11"/>
vydal se k svého tovaryše bytu,<br class="calibre11"/>
a když tam přišel, do té volské stáje,<br class="calibre11"/>
hned druha sháněl, všech se vyptávaje.<br class="calibre11"/>
A hospodář v tom stavení mu děl:<br class="calibre11"/>
‚Váš soudruh, pane? Ten už odešel!<br class="calibre11"/>
Vydal se z města hned při rozednění.‘<br class="calibre11"/>
Tu toho muže jalo podezření,<br class="calibre11"/>
neb noční sen mu náhle bleskl v hlavě.<br class="calibre11"/>
A nemeškaje, spěchal odtud právě<br class="calibre11"/>
k západní bráně města. A tam — o jé! —<br class="calibre11"/>
našel ten vůz a na něm fůru hnoje<br class="calibre11"/>
a všechno vypadalo akorát,<br class="calibre11"/>
jak mu to popsal mrtvý kamarád.<br class="calibre11"/>
Tu směle počal volat ruce mstící<br class="calibre11"/>
na hnusné vrahy, volal po justici.<br class="calibre11"/>
‚Můj druh byl v noci zavražděn! V tu fůru<br class="calibre11"/>
ho uložili mrtva, bradou vzhůru!<br class="calibre11"/>
Na ty zde volám,‘ křičel, ‚o nápravu,<br class="calibre11"/>
kdo mají v městě úřady a správu!<br class="calibre11"/>
Ach běda, druh můj zavražděn tu leží!‘</p>

<p class="mlpverse">Podotknout k tomu více lze už stěží.<br class="calibre11"/>
Lidé se sběhli, zvrhli hromadu<br class="calibre11"/>
a zabitého našli v nákladu,<br class="calibre11"/>
muže, jenž ještě nedávno byl živý.<br class="calibre11"/>
Pravdivý Bože, Bože spravedlivý,<br class="calibre11"/>
na světlo vždycky přivedeš hřích vraždy!<br class="calibre11"/>
Vražda chce ven, toť zříti lze den každý!<br class="calibre11"/>
Tak hnusná, strašná vražda Bohu bývá,<br class="calibre11"/>
kterýž je moudrost nejvýš spravedlivá,<br class="calibre11"/>
že, třebas na čas v tajemství se skryje,<br class="calibre11"/>
nakonec přece on vždy odhalí je.<br class="calibre11"/>
Vražda chce ven, to závěrem chci říci.<br class="calibre11"/>
Pak toho vozku městští úředníci<br class="calibre11"/>
chytili hned — a k útrpnému právu!<br class="calibre11"/>
I hospodáři napravili hlavu,<br class="calibre11"/>
až přiznali se ti dva hanebníci<br class="calibre11"/>
a za trest byli dáni šibenici.</p>

<p class="mlpverse">Snů jest se báti, teď už buďte jisti!<br class="calibre11"/>
A v téže knize, věru, dál lze čísti<br class="calibre11"/>
hned v textu její příští kapitoly<br class="calibre11"/>
(jestli vám lžu, ať mor mě hnedka skolí!),<br class="calibre11"/>
jak přátelé dva jednou zatoužili<br class="calibre11"/>
na moře vyplout s dalekými cíli,<br class="calibre11"/>
leč pro větry, jež nepříznivě vály,<br class="calibre11"/>
v osadě jedné dlouho prodlévali,<br class="calibre11"/>
jež nad přístavem blízkým zdvíhala se.<br class="calibre11"/>
Jednoho dne však v podvečerním čase<br class="calibre11"/>
vítr se stočil, takže vál teď skvěle.<br class="calibre11"/>
S radostí velkou vklouzli do postele,<br class="calibre11"/>
chtějíce vyplout časně za úsvitu.<br class="calibre11"/>
Jednomu z nich však div se přihodí tu!<br class="calibre11"/>
Jak totiž ležel, zdál se mu v tom spaní<br class="calibre11"/>
podivný sen — jen krátce do svítání.<br class="calibre11"/>
Snil ve spánku, že kdosi u postele<br class="calibre11"/>
mu káže, aby setrval tam déle:<br class="calibre11"/>
‚Dnes vypluješ-li, hrozí nebezpečí,<br class="calibre11"/>
že utopíš se, žádné další řeči!<br class="calibre11"/>
Tu vzbudil se, řek druhu o svém zdání<br class="calibre11"/>
a prosil jej o malé posečkání,<br class="calibre11"/>
že ještě den by v městě zůstat měli.<br class="calibre11"/>
Ten druh, co ležel vedle na posteli,<br class="calibre11"/>
se rozesmál a řekl pohrdavě:<br class="calibre11"/>
‚Pro sen se strachy nepomatu v hlavě<br class="calibre11"/>
a necouvnu od svého předsevzetí;<br class="calibre11"/>
necením za mák to, co zdálo se ti!<br class="calibre11"/>
Sny jsou jen pára, která vyprchává;<br class="calibre11"/>
lidem se denně o opicích zdává<br class="calibre11"/>
či o sovách, vše jako ve fantase,<br class="calibre11"/>
o tom, co nikdy nikde neudá se.<br class="calibre11"/>
Když chceš však přesto mařit vzácné chvíle<br class="calibre11"/>
a zůstávat tu takhle zarputile,<br class="calibre11"/>
je mi to líto; sám si zůstaň tady!‘<br class="calibre11"/>
A dav mu sbohem, za svými šel spády.<br class="calibre11"/>
Leč sotva cesty ujel polovinu,<br class="calibre11"/>
neznámo, co v tom asi mělo vinu,<br class="calibre11"/>
najednou puklo trhlinou dno lodní<br class="calibre11"/>
a koráb klesl pod hladinu vodní<br class="calibre11"/>
v dohledu lodí, které kolem byly,<br class="calibre11"/>
plujíce s nimi právě v téže chvíli.</p>

<p class="mlpverse">Tak slyšte, moje krásná Perteloto,<br class="calibre11"/>
příklady dávné, které říkám proto,<br class="calibre11"/>
že nikdo nemá svrchu hledět na sny.<br class="calibre11"/>
Říkám vám pravdu, důkaz je to jasný,<br class="calibre11"/>
že člověk často snů se báti má.<br class="calibre11"/>
Tak v životě čtu světce Kenelma,<br class="calibre11"/>
jemuž byl otcem ušlechtilý král,<br class="calibre11"/>
z Mercie Kenulf, sen jak se mu zdál,<br class="calibre11"/>
krátce než došlo k jeho zavraždění,<br class="calibre11"/>
že vlastní vraždu spatřil ve vidění.<br class="calibre11"/>
Chůva sen přesně vyložila; rady<br class="calibre11"/>
mu dala, aby vystříhal se zrady,<br class="calibre11"/>
jak jenom může. On však stěží maje<br class="calibre11"/>
sedm let věku, nepoznal snů taje<br class="calibre11"/>
a nedbal o ně, tak měl srdce svato.<br class="calibre11"/>
Věru, že dal bych košili svou za to,<br class="calibre11"/>
abyste četla tohle vyprávění,<br class="calibre11"/>
má Perteloto! Stopy lži v tom není,<br class="calibre11"/>
když Macrobius, který popsal vizi,<br class="calibre11"/>
již Scipio prý v Africe měl kdysi,<br class="calibre11"/>
pravil, že ze snů poznat mohou lidé<br class="calibre11"/>
událost, která potom vskutku přijde.</p>

<p class="mlpverse">Abyste, prosím, další důkaz měla,<br class="calibre11"/>
v zákoně Starém čtěte Daniela,<br class="calibre11"/>
zda ten si myslil, že sen nicotný je!<br class="calibre11"/>
Co o Josefu říká historie?<br class="calibre11"/>
Že sny nás často (neřku napořád)<br class="calibre11"/>
varují před tím, co se pak má stát.<br class="calibre11"/>
Hle, faraóna, krále egyptského,<br class="calibre11"/>
a pekaře a šenkovního jeho,<br class="calibre11"/>
jak věštba ze snu přesně zastihla je!<br class="calibre11"/>
Kdo zajímá se o daleké kraje,<br class="calibre11"/>
zví zvláštní věci, jež se lidem zdály.<br class="calibre11"/>
Zdaž třeba Krésu, lydskému kdys králi,<br class="calibre11"/>
se nesnilo, že na stromě si sedí,<br class="calibre11"/>
což oběšení bylo předpovědí?<br class="calibre11"/>
Či Andromaše, Hektorově paní,<br class="calibre11"/>
ten den, kdy Hektor v boji padl zbraní,<br class="calibre11"/>
se taky zdálo, právě předtím v noci,<br class="calibre11"/>
že usmrtí jí chotě jeho soci,<br class="calibre11"/>
jestli ten den se zlákat dá tou řeží;<br class="calibre11"/>
i prosila ho, ať se boje střeží.<br class="calibre11"/>
Leč nadarmo ta varování byla;<br class="calibre11"/>
šel, a byl vkrátku zabit od Achilla.</p>

<p class="mlpverse">Leč nevyčerpám všechnu tuhle látku —<br class="calibre11"/>
už bude den — to z času nedostatku.<br class="calibre11"/>
Na závěr dím jen: Tenhle sen můj věstí<br class="calibre11"/>
mi dojista, že přijdu do neštěstí!<br class="calibre11"/>
A ještě něco mohu k tomu říci:<br class="calibre11"/>
Stran projímadel že jsem nevěřící,<br class="calibre11"/>
jsoutě to jedy, dobře známo je mi,<br class="calibre11"/>
nic rád je nemám, zhrdám jimi všemi!</p>

<p class="mlpverse">Však veselme se, nechme naříkání,<br class="calibre11"/>
má Perteloto! Boží požehnání<br class="calibre11"/>
mi velmi přálo v jednom ohledu:<br class="calibre11"/>
když vaši krásu zřím, já z pohledu<br class="calibre11"/>
na šarlat kolem vašich očiček<br class="calibre11"/>
hned zapomínám, proč jsem se tak lek;<br class="calibre11"/>
vždyť, jako bylo už <span class="mlpznakkurziva11b">in principio</span><a href="../Text/canterburske_povidky_034.html#_ftn9" title="" class="pcalibre1 pcalibre" id="_ftnref9"><span class="msofootnotereference"><span class="calibre12"><span class="msofootnotereference"><span class="calibre13">[9]</span></span></span></span></a><span class="mlpznakkurziva11b">,<br class="calibre11"/>
mulier est hominis confusio</span><a href="../Text/canterburske_povidky_034.html#_ftn10" title="" class="pcalibre1 pcalibre" id="_ftnref10"><span class="msofootnotereference"><span class="calibre12"><span class="msofootnotereference"><span class="calibre13">[10]</span></span></span></span></a>.<br class="calibre11"/>
(Má latina má smysl ten, má paní,<br class="calibre11"/>
že žena mužovo je požehnání!)<br class="calibre11"/>
Když v noci cítím útlounký váš bok,<br class="calibre11"/>
i když nemohu myslet na obskok,<br class="calibre11"/>
jeť, běda, příliš uzounký náš hřad,<br class="calibre11"/>
jsem rozohněn a tolik vás mám rád,<br class="calibre11"/>
že pro sny všechny mám jen pohrdání!“</p>

<p class="mlpverse">A s těmi slovy, neboť čas byl ranní,<br class="calibre11"/>
slét dolů z hřadu a ty slípky s ním<br class="calibre11"/>
a svolávat je začal kdákáním,<br class="calibre11"/>
neb na dvoře zřel zrní ležet v prachu.<br class="calibre11"/>
Byl královský a zcela beze strachu.<br class="calibre11"/>
A před polednem pocuchal svou paní,<br class="calibre11"/>
dvacetkrát aspoň vyskočil si na ni.<br class="calibre11"/>
Koukal jak lev, až sálal z něho děs,<br class="calibre11"/>
a semo tamo po prstech se nes,<br class="calibre11"/>
neráčil ani našlápnouti zplna,<br class="calibre11"/>
a zakvokal, když povšiml si zrna,<br class="calibre11"/>
a všechny ženy přivolával blíže.<br class="calibre11"/>
Tak hrdého jak nějaké to kníže<br class="calibre11"/>
teď Kokrháče nechám, ať se pase,<br class="calibre11"/>
a pak se vrátím k vyprávění zase.</p>

<p class="mlpverse">Když měsíc březen, v kterém vznikla země,<br class="calibre11"/>
ve kterém Pánbůh stvořil lidské plémě,<br class="calibre11"/>
byl u konce a s koncem měsíce<br class="calibre11"/>
dva dny když ještě prošly navíce,<br class="calibre11"/>
Kokrháč, pyšný jako majestát,<br class="calibre11"/>
všech sedm žen svých vůkol maje stát,<br class="calibre11"/>
zved k slunci zrak, jež v jasu převelikém<br class="calibre11"/>
proběhlo právě v zvěrokruhu Býkem<br class="calibre11"/>
o něco víc než stupňů dvacet jedna.<br class="calibre11"/>
Tu poznal bez vědy, jen k slunci vzhlédna,<br class="calibre11"/>
že nastal čas, a dal se v kokrhání.<br class="calibre11"/>
„Slunce,“ děl, „prošlo po nebeské báni<br class="calibre11"/>
přes jednadvacet stupňů na své dráze.<br class="calibre11"/>
Má Perteloto, jak je s vámi blaze!<br class="calibre11"/>
Slyšte, jak ptáčci radostně si pějí,<br class="calibre11"/>
hle, kytičky jak svěže vyrážejí,<br class="calibre11"/>
v srdci mám vpravdě radost jen a blaho!“</p>

<p class="mlpverse">Příhoda smutná vtom však postihla ho,<br class="calibre11"/>
neb radost nikdy nemá konce jiné.<br class="calibre11"/>
Pozemská radost, Bůh ví, rychle mine,<br class="calibre11"/>
a kdyby znali kazatelé psát,<br class="calibre11"/>
v kronikách by si mohli postýskat,<br class="calibre11"/>
jak nápadně a často se to stává.<br class="calibre11"/>
Teď, kdo je moudrý, ať jen pozor dává,<br class="calibre11"/>
má povídka mu stejně pravdu poví<br class="calibre11"/>
jako ta kniha o Lancelotovi,<br class="calibre11"/>
již mají ženy v úctě převelice.<br class="calibre11"/>
Teď k příběhu však chtěl bych navrátit se.</p>

<p class="mlpverse">Pálený lišák, který dva tři roky<br class="calibre11"/>
žil v lesíku a myslil na úskoky,<br class="calibre11"/>
zchytralým plánem řídě svoje spády,<br class="calibre11"/>
vloupal se oné noci do ohrady,<br class="calibre11"/>
kde švarný Kokrháč a jeho lásky<br class="calibre11"/>
chodili spolu vždycky na procházky,<br class="calibre11"/>
a v zelenině uschoval se tiše,<br class="calibre11"/>
dokavad slunce nevystouplo výše,<br class="calibre11"/>
čekaje čas, kdy Kokrháče srazí,<br class="calibre11"/>
jak zákeřníci činí to a vrazi.<br class="calibre11"/>
Ó falešný a podlý vražedníku!<br class="calibre11"/>
Ó v skrytu číhající úkladníku!<br class="calibre11"/>
Ty Jidáši, ty Ganelone nový,<br class="calibre11"/>
ty zrádce, rovný Řeku Sinonovi,<br class="calibre11"/>
který byl strůjcem žalné zkázy Tróje!<br class="calibre11"/>
Ó Kokrháči, jitro proklato je,<br class="calibre11"/>
kdy na dvůr z hřadu slét jsi! Ty tvé sny<br class="calibre11"/>
daly ti správně pokyn výstražný,<br class="calibre11"/>
že v onen den ti nebezpečí hrozí!<br class="calibre11"/>
Než, jak říkají učencové mnozí,<br class="calibre11"/>
to, co Bůh předvídal, se vždycky stane.<br class="calibre11"/>
Viz o tom knihy od mudrců psané,<br class="calibre11"/>
že mnoho pří už zažily s tím školy,<br class="calibre11"/>
že mnohokrát v tom došlo na rozkoly,<br class="calibre11"/>
až statisíce rozešly se v hněvu.<br class="calibre11"/>
Já nerozeznám od zrna však plevu<br class="calibre11"/>
tak jako svatý doktor Augustinus<br class="calibre11"/>
či Boëthius nebo Bradwarinus;<br class="calibre11"/>
nevím, zda svaté boží předvídání<br class="calibre11"/>
do jistých činů zcela nutně vhání<br class="calibre11"/>
(tím <span class="mlpznakkurziva11b">nutně</span> míním: <span class="mlpznakkurziva11b">jinak nemohu-li</span>),<br class="calibre11"/>
či zda mám dánu svobodnou snad vůli,<br class="calibre11"/>
abych sám rozhod, jestli ne, či ano,<br class="calibre11"/>
třeba to bylo Bohem předvídáno,<br class="calibre11"/>
či zda mě jeho předvídání nutí<br class="calibre11"/>
jen v oněch věcech, jež jsou bez vyhnutí.<br class="calibre11"/>
To vysoká je pro mne scholastika,<br class="calibre11"/>
má povídka jen kohouta se týká,<br class="calibre11"/>
jenž dal si ženou poradit, ó hoře!,<br class="calibre11"/>
aby se zjitra procházel v tom dvoře<br class="calibre11"/>
i přes ten sen, jak vyprávěl jsem tady.<br class="calibre11"/>
Ba, často jsou nám zhoubné ženské rady;<br class="calibre11"/>
už první rada ženy nešťastná je<br class="calibre11"/>
a pro ni Adam vykázán byl z ráje,<br class="calibre11"/>
kde se mu pěkně, pohodlně žilo.<br class="calibre11"/>
Někoho však by třeba pohoršilo,<br class="calibre11"/>
o ženské rady že chci otírat se,<br class="calibre11"/>
tak tedy dost už; já jen do legrace!<br class="calibre11"/>
O těchto věcech čtěte autory,<br class="calibre11"/>
tam najdete o ženách hovory!<br class="calibre11"/>
Tohle ne já, to kohout opět vece;<br class="calibre11"/>
o ženách špatně nesmýšlím já přece.</p>

<p class="mlpverse">Na slunci v písku Pertelota milá<br class="calibre11"/>
se sestrami se pěkně popelila<br class="calibre11"/>
a Kokrháč, ten vznosný manžel její,<br class="calibre11"/>
než mořská panna zpíval veseleji<br class="calibre11"/>
(neb <span class="mlpznakkurziva11b">Fysiologus</span> o pannách v moři<br class="calibre11"/>
tvrdí, že pěkné, jasné tóny tvoří).<br class="calibre11"/>
A když se jeho zraky upřely<br class="calibre11"/>
za motýlem, jenž vletěl do zelí,<br class="calibre11"/>
lišáka viděl, jak tam skrčen číhá.<br class="calibre11"/>
Tu v hrdle zpěv mu zdrhla velká tíha<br class="calibre11"/>
a poplašen jen „Kokodák!“ si křik<br class="calibre11"/>
jak poděšený k smrti nešťastník,<br class="calibre11"/>
neb žádný tvor by nezdržel se déle,<br class="calibre11"/>
když úhlavního vidí nepřítele,<br class="calibre11"/>
byť v minulosti nespatřil jej dřív.</p>

<p class="mlpverse">Náš Kokrháč, teď na něj popatřiv,<br class="calibre11"/>
by býval prchal, ale lišák vstane<br class="calibre11"/>
a „Kampak račte,“ říká, „vzácný pane?<br class="calibre11"/>
Vždyť jsem váš přítel! Co vás na mně děsí?<br class="calibre11"/>
To bych byl horší nežli v pekle běsi,<br class="calibre11"/>
kdybych vám podlost provedl! Vždyť tady<br class="calibre11"/>
nestojím, abych střehl vaše spády;<br class="calibre11"/>
věřte, mám jenom jedno přání vroucí,<br class="calibre11"/>
váš zpěv abych tu mohl poslechnout si,<br class="calibre11"/>
neboť váš hlas tak jasně stoupá vzhůru,<br class="calibre11"/>
jak andělé když pějí v nebes kůru,<br class="calibre11"/>
a více citu vkládáte v ty škály<br class="calibre11"/>
než Boëthius, jenž byl zpěvu znalý.<br class="calibre11"/>
Už váš pan otec (Bůh rač ráj mu dáti!)<br class="calibre11"/>
a dobrotivá vaše paní máti<br class="calibre11"/>
návštěvou svou mě tolik potěšili,<br class="calibre11"/>
že já bych, pane, chtěl zas k vám být milý.<br class="calibre11"/>
Leč když už mluvím o zpěvu, chci říci<br class="calibre11"/>
(oslep mě, lžu-li, ruka trestající):<br class="calibre11"/>
jen vy se vyrovnáte panu otci!<br class="calibre11"/>
Jak ten vám zpíval na odchodu noci!<br class="calibre11"/>
Ze srdce jistě nechal znít tu krásu,<br class="calibre11"/>
a aby dodal síly svému hlasu,<br class="calibre11"/>
zamhouřil vždycky oči od námahy,<br class="calibre11"/>
tak břeskně zpíval, tolik jevil snahy;<br class="calibre11"/>
na špičky stoup si vždy ze samé touhy<br class="calibre11"/>
a napjal krk, až tenký byl a dlouhý.<br class="calibre11"/>
A jak byl přitom také obezřelý!<br class="calibre11"/>
Kohouta nad něj sotva někde měli,<br class="calibre11"/>
ať ve zpěvu anebo ve vědění!<br class="calibre11"/>
V knize <span class="mlpznakkurziva11b">Pan Burnel, osel</span> čet jsem čtení<br class="calibre11"/>
o kohoutu a farářovu synu,<br class="calibre11"/>
jenž ve svém mládí spáchal klukovinu<br class="calibre11"/>
a zranil kohouta; a za ten zločin<br class="calibre11"/>
ho připravil ten kohout o obročí.<br class="calibre11"/>
Leč ani on se jistě nevyrovnal<br class="calibre11"/>
moudrosti otce vašeho, jenž zrovna<br class="calibre11"/>
jako by býval mazán mastmi všemi!<br class="calibre11"/>
Teď ale, pane, prosím, zapějte mi<br class="calibre11"/>
jako váš otec, ať smím poslechnout si!“</p>

<p class="mlpverse">Kokrháč nato počal křídly tlouci<br class="calibre11"/>
a nerozeznal v jeho řeči klamu,<br class="calibre11"/>
neboť tak silně zalichotila mu.<br class="calibre11"/>
Ach, při dvorech jak mnoho máte, páni,<br class="calibre11"/>
těch pochlebníků, mistrů v krasolhaní,<br class="calibre11"/>
k nimž náklonnost vás jímá převeliká,<br class="calibre11"/>
větší než k tomu, kdo vám pravdu říká!<br class="calibre11"/>
Čtěte, co píše kniha <span class="mlpznakkurziva11b">Kazatel</span>,<br class="calibre11"/>
a lichotných se střezte nepřátel!</p>

<p class="mlpverse">Náš Kokrháč si stoup na prstů špičky,<br class="calibre11"/>
natáhl krk a s přivřenými víčky<br class="calibre11"/>
jak mohl silně dal se v kokrhání.<br class="calibre11"/>
Ferina lišák skočil bez meškání,<br class="calibre11"/>
a v hrdle stisknuv Kokrháči dech,<br class="calibre11"/>
odnášel si ho k lesu na zádech;<br class="calibre11"/>
tam už ho nikdo honit nebude.</p>

<p class="mlpverse">Ó nezvratný a krutý Osude!<br class="calibre11"/>
Proč Kokrháč jen sletěl z hřadu, běda!<br class="calibre11"/>
Proč jeho žena nikdy na sny nedá!<br class="calibre11"/>
A v pátek přišlo neštěstí to vše!<br class="calibre11"/>
Ó Venuše, ty paní rozkoše,<br class="calibre11"/>
proč Kokrháče, svého služebníka,<br class="calibre11"/>
jenž vždy se činil, co se tebe týká,<br class="calibre11"/>
z choutky, ne aby rod rost kohoutí,<br class="calibre11"/>
v den svůj jsi nechala tak hynouti!?</p>

<p class="mlpverse">Galfrede, mistře formy dokonalé,<br class="calibre11"/>
jenž Richarda Lví srdce, toho krále,<br class="calibre11"/>
když sklál ho šíp, tak opěval jsi v pláči,<br class="calibre11"/>
proč nemám slov tvých? Můj um nepostačí,<br class="calibre11"/>
abych jak ty též tomu pátku lál.<br class="calibre11"/>
(Neb vpravdě, v pátek zabit byl tvůj král.)<br class="calibre11"/>
Pak dokázal bych mistrovský kus pláče<br class="calibre11"/>
nad hrůznou mukou svého Kokrháče!</p>

<p class="mlpverse">Tak nezalkaly ženy bez úkoje<br class="calibre11"/>
ani při zkáze vypleněné Tróje,<br class="calibre11"/>
ani když hrozný Pyrrhus ve výpadu<br class="calibre11"/>
Priama krále za šedou chyt bradu<br class="calibre11"/>
a mečem sklál ho, jak dí <span class="mlpznakkurziva11b">Aeneida</span>,<br class="calibre11"/>
jako když na ty slípky trhla bída<br class="calibre11"/>
a zřely, jaká pána stihla slota.<br class="calibre11"/>
Ječela hlavně madam Pertelota,<br class="calibre11"/>
více než kdysi Hasdrubala žena,<br class="calibre11"/>
když o manžela byla připravena,<br class="calibre11"/>
kterážto z žalu v zuřivosti boje,<br class="calibre11"/>
když Kartáginu sžehly římské voje,<br class="calibre11"/>
šla dobrovolně, srdce zocelené,<br class="calibre11"/>
a vrhla se tam rovnou do plamene.<br class="calibre11"/>
Ubohé slípky, nářek váš tak hřímal,<br class="calibre11"/>
jako když druhdy při požáru Říma<br class="calibre11"/>
vdov zarmoucených zakvílely sbory,<br class="calibre11"/>
když Nero pobít dal své senátory,<br class="calibre11"/>
kteřížto byli pro nic povražděni!<br class="calibre11"/>
Teď se však vrátím k svému vyprávění.</p>

<p class="mlpverse">Ta prostá vdova a dvě dcery její,<br class="calibre11"/>
když slyšely, jak slípky vyvádějí,<br class="calibre11"/>
hned na zápraží domku vyrazily,<br class="calibre11"/>
a vidouce, jak lišák k lesu pílí<br class="calibre11"/>
a na zádech jim kohouta pryč nese,<br class="calibre11"/>
spustily: „Pomoc! Lidi, ustrňte se!<br class="calibre11"/>
Ach, lišák!“ Za ním hnaly v běhu čackém<br class="calibre11"/>
a jiní také, s holí nebo klackem,<br class="calibre11"/>
Garland i Talbot, pes náš běžel prudce,<br class="calibre11"/>
a Málka také, kužel držíc v ruce,<br class="calibre11"/>
běžela kráva, tele, vepři s nimi,<br class="calibre11"/>
vše poplašeno těmi štěky psími<br class="calibre11"/>
a křikem lidí, utíkali v spěchu,<br class="calibre11"/>
pádili, sotva popadali dechu<br class="calibre11"/>
a ječeli, jak smečka ďáblů vyje;<br class="calibre11"/>
káchaly kachny, jako vraždil by je,<br class="calibre11"/>
nad stromy husy strachy vyletěly<br class="calibre11"/>
a z úlu houfem rojily se včely.<br class="calibre11"/>
Tak hrozný hluk šel, Bože, s touto melou,<br class="calibre11"/>
že ani Jack Straw se svou chasou celou<br class="calibre11"/>
tak pronikavě nekřičeli sami,<br class="calibre11"/>
když pobít chtěli v Londýně ty Flámy,<br class="calibre11"/>
jak lidé zde pro loupež lišákovu.<br class="calibre11"/>
Vytáhli trubky ze dřeva i z kovu,<br class="calibre11"/>
z rohu a z kosti, duli ze vší síly,<br class="calibre11"/>
houkali, řvali, hrozně rámusili,<br class="calibre11"/>
až zdálo se, že konec světa přijde!</p>

<p class="mlpverse">Teď poslouchejte, všichni dobří lidé,<br class="calibre11"/>
hleďte, jak náhle Osud zvrátí směle<br class="calibre11"/>
naděj a pýchu zlého nepřítele!<br class="calibre11"/>
Náš Kokrháč na lišákově hřbetě<br class="calibre11"/>
přes všechnu hrůzu osmělil se k větě:<br class="calibre11"/>
„Já kdybych, pane, na vašem byl místě,<br class="calibre11"/>
pomoz mi Bůh, já řekl bych jim jistě:<br class="calibre11"/>
‚Kliďte se zpátky, chásko nafoukaná,<br class="calibre11"/>
morová aby postihla vás rána!<br class="calibre11"/>
Když už jsem nyní jednou nohou v lese,<br class="calibre11"/>
přes ten váš rámus kohout nevymkne se,<br class="calibre11"/>
budete vidět, zda ho nesežeru!‘“</p>

<p class="mlpverse">„To udělám,“ řek lišák, „na mou věru!“<br class="calibre11"/>
A jak to říkal, v nestřežené chvíli<br class="calibre11"/>
z tlamy se vyškub kohoutek náš milý<br class="calibre11"/>
a na strom ihned vylét k výšinám.<br class="calibre11"/>
Když lišák zřel, že kohout je ten tam,<br class="calibre11"/>
„Ach,“ pravil, „drahý pane Kokrháči,<br class="calibre11"/>
já nad svým kouskem ošklivým sám pláči,<br class="calibre11"/>
takhle vám nahnat zbytečného děsu,<br class="calibre11"/>
když chytnu vás a ze dvora vás nesu!<br class="calibre11"/>
Ne však, můj pane, se zámyslem zlým;<br class="calibre11"/>
pojďte jen dolů, vše vám vysvětlím!<br class="calibre11"/>
Bůh ví, jen pravdu chci vám pověděti!“</p>

<p class="mlpverse">„To tak!“ děl kohout. „Ať jsme oba kleti,<br class="calibre11"/>
a zvláště já, když ještě jedenkráte<br class="calibre11"/>
tvá lichotka mě obelstí a zmate!<br class="calibre11"/>
Už nenaletím nikdy na slovíčka,<br class="calibre11"/>
abych ti zpíval, mhouře při tom víčka!<br class="calibre11"/>
Toho, kdo mhouří zbujně zrak a nedbá,<br class="calibre11"/>
když měl by koukat, boží stihniž kletba!“</p>

<p class="mlpverse">Lišák řek: „Radši na toho ať padne,<br class="calibre11"/>
kdo natolik se ani neovládne,<br class="calibre11"/>
že když má býti potichu, tak žvaní!“</p>

<p class="mlpverse">Hle, jak se vede lehkovážným, páni,<br class="calibre11"/>
a nedbalým, kdož opijí se slovy!<br class="calibre11"/>
Vy, kdož ten příběh máte za bláhový,<br class="calibre11"/>
za bajku o lišce a o slepici,<br class="calibre11"/>
můžete z něho naučení vzít si,<br class="calibre11"/>
neb Pavel dí: „Co písmem zachováno,<br class="calibre11"/>
je lidem jenom k poučení psáno.<br class="calibre11"/>
Vyber si zrno, plev se netkni ani!“</p>

<p class="mlpverse">Ty, dobrý Bože, je-li to tvé přání,<br class="calibre11"/>
jak Kristus dí, v nás zapal dobra plamen<br class="calibre11"/>
a veď nás všechny k věčné spáse! Amen.</p>

<p class="mlpverse">Hostinský děl: „Ó, kněže, vy jste brach!<br class="calibre11"/>
Bůh požehnej, co máte v kalhotách!<br class="calibre11"/>
Tohle byl kousek o tom Kokrháči!<br class="calibre11"/>
Věru, že laikem měl byste být radši,<br class="calibre11"/>
vy byste doved skákat na slepice!<br class="calibre11"/>
Kdybyste to, co kryjí nohavice,<br class="calibre11"/>
i v srdci měl, pak by vám nestačilo,<br class="calibre11"/>
sedmkrát sedm kdyby slepic bylo!<br class="calibre11"/>
Hle, jak ten páter statný, svalnatý je,<br class="calibre11"/>
jaký to hrudník a jaká to šíje!<br class="calibre11"/>
Jak očima si jiskří sokolíma<br class="calibre11"/>
a tvářičky jak rudé bez šminky má,<br class="calibre11"/>
z Portugal barvy nemá zapotřebí!<br class="calibre11"/>
Žehnej vám za tu historku Bůh v nebi!“</p>

<p class="mlpverse">A vesele pak dalšího si všim,<br class="calibre11"/>
jak vám to tady ihned vypovím.</p>

</div>
</body>
</html>