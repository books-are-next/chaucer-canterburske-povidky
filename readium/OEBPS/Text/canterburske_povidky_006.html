<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Canterburské povídky</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
  <body>
<div class="wordsection3">
<h2 class="mlpuroven2basne">Povídka
rytířova</h2>

<h3 class="mlpuroven3basne" id="sigil_toc_id_1">Začíná se část první</h3>

<p class="mlpverse">Jak říkají nám staré báje už,<br class="calibre11"/>
žil vévoda kdys jménem Théseus;<br class="calibre11"/>
byl pánem Athén, městu svému vlád.<br class="calibre11"/>
Co dobyvatel na slovo byl vzat<br class="calibre11"/>
a sotvakdy žil větší pod sluncem.<br class="calibre11"/>
Bohatou získal nejednu si zem;<br class="calibre11"/>
tak chrabrostí a válečnickou lstí<br class="calibre11"/>
on Amazonek dobyl království,<br class="calibre11"/>
známého druhdy jako země Skythů,<br class="calibre11"/>
a za manželku pojal Hippolytu,<br class="calibre11"/>
královnu jejich. Domů vezl si ji<br class="calibre11"/>
ve slavném triumfu a Emílii,<br class="calibre11"/>
sestřičku její mladší, vezl s ní.<br class="calibre11"/>
Tak vítězně, co samá hudba zní,<br class="calibre11"/>
k Athénám nechám jeti vévodu<br class="calibre11"/>
a zbrojná vojska za ním v průvodu.</p>

<p class="mlpverse">A nebýti to dlouhé na poslech,<br class="calibre11"/>
rád bych vám líčil průběh bojů všech,<br class="calibre11"/>
jak Théseem a jeho rytířstvem<br class="calibre11"/>
dobyto bylo oné říše žen,<br class="calibre11"/>
a řekl bych vám také o bitvách,<br class="calibre11"/>
když na Amazonky voj z Athén táh;<br class="calibre11"/>
jak Théseus pak získal Hippolytu,<br class="calibre11"/>
tu krásnou, pyšnou kněžnu země Skythů;<br class="calibre11"/>
i o kvasu na počest nevěstě,<br class="calibre11"/>
i o bouři, když byli na cestě,<br class="calibre11"/>
leč musím raděj šetřit větami;<br class="calibre11"/>
postačí délkou to, co zbývá mi.<br class="calibre11"/>
Bůh ví, že zorat musím širý luh,<br class="calibre11"/>
a slabý potah táhne mi můj pluh!<br class="calibre11"/>
A vám bych nechtěl ukracovat řeč;<br class="calibre11"/>
ať promluví tu každý vypravěč,<br class="calibre11"/>
ať uzříme, kdo nejlepší je z nás.<br class="calibre11"/>
A kde jsem přestal, tam teď začnu zas.</p>

<p class="mlpverse">Ten vévoda, o němž tu mluvím k vám,<br class="calibre11"/>
když přišel skoro k městu, ke hradbám,<br class="calibre11"/>
ve vší své slávě a s tím bohatstvím,<br class="calibre11"/>
pohlédnuv stranou, najednou si všim<br class="calibre11"/>
družiny paní; jako prosebnice<br class="calibre11"/>
klečely v cestě, ruce zvedajíce,<br class="calibre11"/>
vždy dvě a dvě, a černý měly šat.<br class="calibre11"/>
A začaly tak lkát a naříkat,<br class="calibre11"/>
že sotvakdo od světa stvoření<br class="calibre11"/>
tak strašlivé kdy slyšel kvílení;<br class="calibre11"/>
a tak zněl dlouho jejich pláč a stony,<br class="calibre11"/>
než zachytly se za otěže koní.</p>

<p class="mlpverse">„Kdo jste? Proč slávu, se kterou se vracím,<br class="calibre11"/>
rušíte pláčem, touhle lamentací?“<br class="calibre11"/>
křik Théseus. „Či závidíte mi<br class="calibre11"/>
mé pocty nářkem svým a slzami?<br class="calibre11"/>
Kdo ukřivdil vám? Máte nesnáze?<br class="calibre11"/>
Nu, povězte, zda napravit to lze!<br class="calibre11"/>
A proč jste všechny v černém, ve smutku?“</p>

<p class="mlpverse">Nejstarší dala průchod zármutku,<br class="calibre11"/>
v tváři jak smrt a polo ve mdlobách,<br class="calibre11"/>
že zřít a slyšet bylo ji až strach,<br class="calibre11"/>
a řekla: „Pane, tobě osud dal,<br class="calibre11"/>
k vítězství abys žil a dobýval.<br class="calibre11"/>
Tvá sláva, pocty netíží nás, ne;<br class="calibre11"/>
hledáme milost, paže ochranné.<br class="calibre11"/>
Zoufalství naše, žal náš polituj,<br class="calibre11"/>
nech šlechetně nám skanout soucit svůj,<br class="calibre11"/>
jen kapkou oblaž zástup nešťastnic!<br class="calibre11"/>
My všechny, pane, co teď nejsme nic,<br class="calibre11"/>
my ubožačky, v prachu, na mizině,<br class="calibre11"/>
my byly královny a vévodkyně.<br class="calibre11"/>
Ó vrtkavé ty kolo Fortuny,<br class="calibre11"/>
jež nejsi jisté ani pro trůny!<br class="calibre11"/>
Ó pane náš, ty vyslyš naše lkání!<br class="calibre11"/>
Zde před tím chrámem božstva Slitování<br class="calibre11"/>
čekáme na tě plných čtrnáct dní.<br class="calibre11"/>
Je-li v tvých silách, pomoc poskytni!<br class="calibre11"/>
Ta nešťastná, co před tebou teď sténá,<br class="calibre11"/>
bývala ženou krále Kapanea,<br class="calibre11"/>
jenž v Thébách pad, ó proklet buď ten den!<br class="calibre11"/>
A všechny z nás v té smutné řadě žen,<br class="calibre11"/>
jež naříkají na svůj osud zlý,<br class="calibre11"/>
v té bitvě přišly o své manžely,<br class="calibre11"/>
když obležení vládlo ve Thébách.<br class="calibre11"/>
A nyní starý Kreon, běda, ach,<br class="calibre11"/>
má v našem městě vládnout jako král,<br class="calibre11"/>
ten zuřivec, jenž právo pošlapal?<br class="calibre11"/>
Ten tyran ukrutný, ten necita<br class="calibre11"/>
i mrtvé przní; těla zabitá<br class="calibre11"/>
manželů našich, která po pádu<br class="calibre11"/>
dal naházet na jednu hromadu,<br class="calibre11"/>
nenechá pohřbít, ani nezmění<br class="calibre11"/>
svůj zákaz mrtvé spálit v plameni,<br class="calibre11"/>
leč zlovolně je dává sežrat psy.<br class="calibre11"/>
Ó ukaž nám, že milosrdný jsi!“<br class="calibre11"/>
A po těch slovech na zem klesly v prach<br class="calibre11"/>
a lkaly dále: „Ach, náš pane, ach,<br class="calibre11"/>
kéž oblomí tě žal a zármutek!“</p>

<p class="mlpverse">Tu vládce šlechetný se s koně smek,<br class="calibre11"/>
když uslyšel, jak postihlo je zlo.<br class="calibre11"/>
Div lítostí mu srdce nepuklo,<br class="calibre11"/>
když zřel ty chuděry, z nichž donedávna<br class="calibre11"/>
bývala každá blažená a slavná,<br class="calibre11"/>
a vlastní rukou všecky z prachu zdvih<br class="calibre11"/>
a utěšoval nářek lkajících.<br class="calibre11"/>
A přísahal jim na rytířskou čest,<br class="calibre11"/>
že udělá, co v jeho moci jest,<br class="calibre11"/>
že pomstou stihne toho tyrana,<br class="calibre11"/>
ať v celém Řecku zvěst je slyšána,<br class="calibre11"/>
jak za všechny ty zločiny a hnus<br class="calibre11"/>
Kreonta smrtí ztrestal Théseus.<br class="calibre11"/>
A hned jak byl, ni chvíli neprodlev,<br class="calibre11"/>
svou válečnou dal vztyčit korouhev<br class="calibre11"/>
a vzhůru k Thébám, s vojskem vzápětí!<br class="calibre11"/>
Do Athén ani nechtěl zajeti,<br class="calibre11"/>
ba ani půlden klid si nedopřál;<br class="calibre11"/>
po celou noc jel stále dál a dál.<br class="calibre11"/>
Svou Hippolytu, královnu všech žen,<br class="calibre11"/>
i její sestru poslal do Athén,<br class="calibre11"/>
aby šly napřed na vévodský hrad,<br class="calibre11"/>
a spěchal pryč. Co měl bych dodávat?</p>

<p class="mlpverse">Krvavý Mars, jenž třímal meč a štít,<br class="calibre11"/>
na sněhobílém praporci byl všit<br class="calibre11"/>
a třpytil se a plál jak trysklá krev.<br class="calibre11"/>
S praporcem nesli jeho korouhev,<br class="calibre11"/>
kde vytepán byl všecek ve zlatě<br class="calibre11"/>
Minotaur, jehož zabil na Krétě.<br class="calibre11"/>
Tak vyrazil ten dobyvatel vpřed<br class="calibre11"/>
a v jeho vojsku rytířů všech květ,<br class="calibre11"/>
až k Thébám přišli; tady stanul voj<br class="calibre11"/>
v příznivém poli, kde chtěl svésti boj.<br class="calibre11"/>
Leč o tom se chci zmínit jenom krátce;<br class="calibre11"/>
Kreonta, toho zlého hrůzovládce,<br class="calibre11"/>
Théseus v boji jako rytíř sklál<br class="calibre11"/>
ve vřavě bitvy, vojsko rozehnal<br class="calibre11"/>
a města dobyl v náhlém přepadu,<br class="calibre11"/>
val dvojí pobořiv i ohradu.<br class="calibre11"/>
Truchlícím paním vrátil potom zpátky<br class="calibre11"/>
ubohých jejich mužů pozůstatky,<br class="calibre11"/>
by pohřbily je, jak byl tehdy zvyk.<br class="calibre11"/>
Nač vám však líčit jejich pláč a vzlyk<br class="calibre11"/>
a jejich bolest a to kvílení,<br class="calibre11"/>
když byla těla dána plameni;<br class="calibre11"/>
nač líčit pocty, které kázal vzdát<br class="calibre11"/>
náš vítězný a mocný vévoda<br class="calibre11"/>
těm paním, dříve než se rozloučil?<br class="calibre11"/>
Chci býti stručný, to je přec můj cíl.<br class="calibre11"/>
Když Théseus, tak mocně rozhorlen,<br class="calibre11"/>
Kreonta zabil a vzal Théby v plen,<br class="calibre11"/>
na poli bitevním svůj rozbil stan<br class="calibre11"/>
a s krajem naložil jak jeho pán.</p>

<p class="mlpverse">A hned, jak bitvy skončila se vřava,<br class="calibre11"/>
šli marodéři užít svého práva;<br class="calibre11"/>
jak někdo mrtev na hromadu pad,<br class="calibre11"/>
zbroj vzali mu a stáhli z něho šat.<br class="calibre11"/>
Tak stalo se, že našli mezi těly<br class="calibre11"/>
dva mladé rytíře, a oba měli<br class="calibre11"/>
krev po těle a těžká zranění<br class="calibre11"/>
a stejně zdobná krásná brnění;<br class="calibre11"/>
Arcita jeden z rytířů těch slul<br class="calibre11"/>
a druhý Palamon. A mrtvé půl,<br class="calibre11"/>
půl naživu je našli. Hlasatelé<br class="calibre11"/>
však po erbech a po výstroji skvělé<br class="calibre11"/>
hned poznali, jen mrkli na oděv,<br class="calibre11"/>
ti dva že mají thébských králů krev<br class="calibre11"/>
a že jsou syny královských dvou dceří.<br class="calibre11"/>
Hned vytáhli je z kupy marodéři<br class="calibre11"/>
a Théseovi odnesli je v plen.<br class="calibre11"/>
Ten odeslal je rychle do Athén,<br class="calibre11"/>
kde do smrti dlít měli ve vězení<br class="calibre11"/>
a bez naděje v možnost vykoupení.<br class="calibre11"/>
Když vévoda tak dobojoval boj,<br class="calibre11"/>
k domovu bral se, a s ním jeho voj,<br class="calibre11"/>
co dobyvatel, vavřín na hlavě.<br class="calibre11"/>
A v radosti pak žil a ve slávě<br class="calibre11"/>
celý svůj věk, co dál bych povídal.<br class="calibre11"/>
A ve věži, kde vládl děs a žal,<br class="calibre11"/>
kde zlato nemá moc, navěky v kruh<br class="calibre11"/>
byl sevřen Palamon a jeho druh.<br class="calibre11"/>
A tak jdou dny a roky ubíhají.</p>

<p class="mlpverse">Až jednou zjitra, stálo se to v máji,<br class="calibre11"/>
ta sestra královny, ta Emílie,<br class="calibre11"/>
jež vynikala krásou nad lilie,<br class="calibre11"/>
nad máje květ, ta, jejíchž tváří pel<br class="calibre11"/>
s nádechem růží soupeřiti směl —<br class="calibre11"/>
obojí bylo stejně líbezné —<br class="calibre11"/>
se vyšňořila před úsvitem dne,<br class="calibre11"/>
jak byla zvyklá — jako ranní ptáče.<br class="calibre11"/>
Máj není doba pro lenošné spáče;<br class="calibre11"/>
čas májový tak srdce bouří citem,<br class="calibre11"/>
že probouzí nás dlouho před úsvitem<br class="calibre11"/>
a káže: „Vstaň a líbeznost mou slav!“<br class="calibre11"/>
Tak Emílii vedl jarní mrav,<br class="calibre11"/>
že časně vstala máji na počest.<br class="calibre11"/>
Šat měla jako kvítek, jenom kvést,<br class="calibre11"/>
a plavé vlasy zapletla si v cop,<br class="calibre11"/>
jenž splýval, řek bych, do délky tří stop;<br class="calibre11"/>
tak na toulku si vyšla do zahrad<br class="calibre11"/>
májový východ slunce uvítat.<br class="calibre11"/>
Trhala bílý a zas rudý květ,<br class="calibre11"/>
z nichž věneček si chtěla uvíjet,<br class="calibre11"/>
a její zpěv zněl hlasem anděla.<br class="calibre11"/>
Věž mohutná hned vedle strměla,<br class="calibre11"/>
ten hradní žalář tvrdých, tlustých stěn<br class="calibre11"/>
(kam rytířský náš pár byl uvězněn,<br class="calibre11"/>
o kterém více vypovím vám teď).<br class="calibre11"/>
A věž se pjala přes zahradní zeď,<br class="calibre11"/>
kde Emílie meškala v ten čas.</p>

<p class="mlpverse">Zářilo slunce, chvěl se ranní jas<br class="calibre11"/>
a Palamon, tak jak byl jeho zvyk —<br class="calibre11"/>
to aspoň strpěl vězňům žalářník —<br class="calibre11"/>
po nejvyšší se toulal světnici,<br class="calibre11"/>
z níž viděl město pod ním ležící<br class="calibre11"/>
i onen svěže olistěný sad,<br class="calibre11"/>
kam Emílie vyšla sobě hrát,<br class="calibre11"/>
svěží jak růže v libé zahrádce.<br class="calibre11"/>
A tam v té smutné cele zajatce<br class="calibre11"/>
Palamon rovněž sem tam přecházel<br class="calibre11"/>
a proklínal svou strast a bol a žel,<br class="calibre11"/>
den, kdy se zrodil, tu zlou sudbu svou.</p>

<p class="mlpverse">Tu, veden osudem či náhodou,<br class="calibre11"/>
okýnkem ve zdi, které kryla mříž<br class="calibre11"/>
z železných prutů, skutá jako kříž,<br class="calibre11"/>
na Emílii padl jeho zrak.<br class="calibre11"/>
I zbled a vykřik jako ubožák,<br class="calibre11"/>
jemuž je v srdce dýka zaryta.<br class="calibre11"/>
Tím výkřikem se zlekal Arcita:<br class="calibre11"/>
„Můj bratranče, co je ti, žes tak zbled,<br class="calibre11"/>
že jako smrt jsi bílý na pohled?<br class="calibre11"/>
Kdo poranil tě? Vykřikls tak divě!<br class="calibre11"/>
Co nelze změnit, musíš trpělivě,<br class="calibre11"/>
pro lásku boží, jak já unésti!<br class="calibre11"/>
Sám osud dal nám naše neštěstí,<br class="calibre11"/>
nějaký aspekt, sudba pochmurná,<br class="calibre11"/>
či konstelace dráhy Saturna<br class="calibre11"/>
při našem zrodu ve zlém znamení<br class="calibre11"/>
nám přisoudila tohle vězení.<br class="calibre11"/>
Snášejme to, nač nenajdeme lék!“</p>

<p class="mlpverse">Náš Palamon mu v odpovědi řek:<br class="calibre11"/>
„To, bratranče, je na mou pravdu klam<br class="calibre11"/>
a ty podléháš mylným představám;<br class="calibre11"/>
ten výkřik nevyrval mi vězňův stesk.<br class="calibre11"/>
Teď právě do očí mě ranil blesk<br class="calibre11"/>
a k srdci vnik a smrti dal je v plen.<br class="calibre11"/>
Já uviděl tu nejkrásnější z žen,<br class="calibre11"/>
tam naproti jak bloudí zahradou,<br class="calibre11"/>
a proto cítím, jak mě muka rvou.<br class="calibre11"/>
Je pouhou ženou? Je snad bohyní?<br class="calibre11"/>
Vždyť Venuše se převtělila v ni!“</p>

<p class="mlpverse">A jak to řekl, padl na kolena:<br class="calibre11"/>
„Ó Venuše, jestli ses převtělena<br class="calibre11"/>
svou božskou vůlí v sadě zjevila<br class="calibre11"/>
před chudákem, jejž stihla sudba zlá,<br class="calibre11"/>
ó pomoz nám, ať ujdem z vězení!<br class="calibre11"/>
Je-li však jiné moje určení<br class="calibre11"/>
a rabsky zhynout je-li osud můj,<br class="calibre11"/>
alespoň rod náš, božská, polituj,<br class="calibre11"/>
jenž hluboko tak tyranií pad!“</p>

<p class="mlpverse">Tu Arcita se běžel podívat,<br class="calibre11"/>
jak ona panna na zahradě hrá si.<br class="calibre11"/>
A tak jej bodl osten její krásy,<br class="calibre11"/>
že Palamon byl krutě zraněn sic,<br class="calibre11"/>
leč stejně Arcita, a možná víc.<br class="calibre11"/>
Sotva ji spatřil, dal se do vzdychání:<br class="calibre11"/>
„Jak náhle vraždí mě ta krásná paní<br class="calibre11"/>
svou líbezností; ó, jak prahnu žízní<br class="calibre11"/>
po jejím soucitu a její přízni;<br class="calibre11"/>
kéž denně aspoň hledět na ni smím,<br class="calibre11"/>
anebo zhynu; stála se mi vším!“</p>

<p class="mlpverse">Když uslyšel ta slova Palamon,<br class="calibre11"/>
vzhléd zuřivě a tvrdý zazněl tón:<br class="calibre11"/>
„To myslíš vážně, nebo je to šprým?“</p>

<p class="mlpverse">Arcita na to: „Svatou pravdu dím,<br class="calibre11"/>
ví Bůh, že k žertům nemám náladu!“</p>

<p class="mlpverse">Palamon mračně přešel k výpadu:<br class="calibre11"/>
„To už tvá čest se kymácí tak vratce,<br class="calibre11"/>
že se mnou jednáš jako mrzký zrádce?<br class="calibre11"/>
Vždyť jsem tu já, tvůj bratr, bratranec,<br class="calibre11"/>
a my si vroucně přísahali přec,<br class="calibre11"/>
že i kdybychom v mukách umřít měli,<br class="calibre11"/>
tak dlouho, dokud smrt nás nerozdělí,<br class="calibre11"/>
nebudem nikdy soupeřiti v lásce<br class="calibre11"/>
a v ničem jiném, že mi v každé sázce<br class="calibre11"/>
jak pravý bratr věrný zůstaneš<br class="calibre11"/>
a pomůžeš mi a já tobě též!<br class="calibre11"/>
Já dobře vím, co jsme si přísahali!<br class="calibre11"/>
A co teď ty? Což tak málo jsi stálý?<br class="calibre11"/>
Máš při mně stát, vždy věrně, bez pochyb!<br class="calibre11"/>
A teď chceš zrádně porušit svůj slib,<br class="calibre11"/>
když jde o moji lásku, o mou paní,<br class="calibre11"/>
které chci sloužit já až do skonání?<br class="calibre11"/>
Ne, zrádce, nikdy nezřeknu se jí!<br class="calibre11"/>
Já dřív k ní vzplál a s žalnou nadějí<br class="calibre11"/>
se svěřil tobě, abys při mně stál,<br class="calibre11"/>
jak přísahou ses předtím zavázal.<br class="calibre11"/>
Teď jako rytíř jsi mi povinen<br class="calibre11"/>
pomoci ve všem, pokud můžeš jen!<br class="calibre11"/>
Jinak jsi podlý proradník a lhář!“</p>

<p class="mlpverse">Arcita na to pyšně stáhl tvář:<br class="calibre11"/>
„To ty jsi,“ řekl, „ty jsi zrádcem spíš,<br class="calibre11"/>
ty, povídám ti, ať to dobře víš!<br class="calibre11"/>
Skutečnou láskou já byl první jat.<br class="calibre11"/>
Popřeš to snad? Ty nevíš dosavad:<br class="calibre11"/>
Je bohyní? Je z rodu smrtelnic?<br class="calibre11"/>
Ty cítíš zbožnost. Já však cítím víc!<br class="calibre11"/>
Tak jako ženu, tak ji v lásce mám<br class="calibre11"/>
a lásku tu ti směle přiznávám<br class="calibre11"/>
jak bratranci a bratru přísežnému.<br class="calibre11"/>
A i kdybys ji dřív měl rád co ženu,<br class="calibre11"/>
znáš, co tu platí ode dávných dnů:<br class="calibre11"/>
že láska nezná žádných zákonů.<br class="calibre11"/>
Ta zákonem je sama od věků<br class="calibre11"/>
silnějším, než dal člověk člověku.<br class="calibre11"/>
A proto láska láme každodenně<br class="calibre11"/>
výnosy, smlouvy, sliby učiněné.<br class="calibre11"/>
Muž slouží lásce, jež mu rozum drtí,<br class="calibre11"/>
a neujde jí, byť by sešel smrtí,<br class="calibre11"/>
ať je to paní, vdova nebo panna.<br class="calibre11"/>
Leč dobře víš, že sotva bude přána<br class="calibre11"/>
ti milost její a mně nejinak.<br class="calibre11"/>
Oba to víme, už je tomu tak,<br class="calibre11"/>
že ty i já jsme věčně odsouzeni<br class="calibre11"/>
zde k žaláři bez všeho vykoupení.<br class="calibre11"/>
My soupeříme jako ti dva psi:<br class="calibre11"/>
celý den marně o kost zápasí,<br class="calibre11"/>
a když se spolu rvou: ‚Je má! — Je má!‘,<br class="calibre11"/>
vezme ji luňák v letu oběma.<br class="calibre11"/>
U dvora králů každý musí nést,<br class="calibre11"/>
můj milý bratře, všechno na svou pěst.<br class="calibre11"/>
Miluj si, chceš-li! I já budu přec<br class="calibre11"/>
milovat věčně! Taková je věc.<br class="calibre11"/>
Už musíme svůj žalář unésti<br class="calibre11"/>
a každý sám ať sáhne po štěstí!“</p>

<p class="mlpverse">Vylíčil bych vám jejich dlouhý spor,<br class="calibre11"/>
kdybych měl čas na tento rozhovor;<br class="calibre11"/>
leč stručně k věci. Jednou přišel den<br class="calibre11"/>
(vyprávím krátce, jak to svedu jen),<br class="calibre11"/>
že chrabrý kníže, Peirithous zvaný,<br class="calibre11"/>
druh Théseův a dobrý jeho známý<br class="calibre11"/>
už od dětských a od chlapeckých let,<br class="calibre11"/>
do Athén přijel, a tam zajel hned<br class="calibre11"/>
k příteli z mládí, jak byl jeho zvyk;<br class="calibre11"/>
nebylť mu dražší jiný smrtelník,<br class="calibre11"/>
a Théseus moh pro něj duši dát.<br class="calibre11"/>
Dle starých knih druh druha tak měl rád,<br class="calibre11"/>
že když prý jeden umřel, druhý šel<br class="calibre11"/>
přítele hledat dolů do pekel;<br class="calibre11"/>
leč na to nyní místo není tu.<br class="calibre11"/>
Ten Peirithous rád měl Arcitu,<br class="calibre11"/>
jehož znal dříve dlouhá léta z Théb,<br class="calibre11"/>
a dosáh přímluvou, ne bez proseb,<br class="calibre11"/>
že Théseus ho nechal volně jít,<br class="calibre11"/>
aniž se musel zlatem vykoupit,<br class="calibre11"/>
jít svobodně tam, kam si určí sám,<br class="calibre11"/>
leč s podmínkou, o které řeknu vám.<br class="calibre11"/>
Abych řek rovnou: Byla dohoda,<br class="calibre11"/>
již s knížetem si smluvil vévoda,<br class="calibre11"/>
že kdyby Arcita byl přistižen,<br class="calibre11"/>
an vkročil někam v Théseovu zem,<br class="calibre11"/>
ať v kterýkoli kraj či končinu,<br class="calibre11"/>
a chycen byl při tomto zločinu,<br class="calibre11"/>
má ostrým mečem přijít o hlavu.<br class="calibre11"/>
Marně by o tom vedl rozpravu,<br class="calibre11"/>
i spěchal do Théb, aby meče břit<br class="calibre11"/>
mu nemohl už hrdlo ohrozit.</p>

<p class="mlpverse">Jak strašným žalem Arcita byl jat!<br class="calibre11"/>
Jak cítil v srdci bodat smrti chlad!<br class="calibre11"/>
Ten jeho pláč, to lkání, volání!<br class="calibre11"/>
Sám sebe zabít toužil v ústraní.<br class="calibre11"/>
„Dni mého zrození, mé prokletí!<br class="calibre11"/>
Teď v strašnějším než dřív jsem zajetí;<br class="calibre11"/>
teď do pekel, ne do očistce jen<br class="calibre11"/>
na věky věků byl jsem odsouzen.<br class="calibre11"/>
Žel, Peirithoa že jsem vůbec znal!<br class="calibre11"/>
Vždyť v Athénách bych jinak žít směl dál!<br class="calibre11"/>
Ty okovy, jak nyní zdá se mi,<br class="calibre11"/>
bývaly moje blaho na zemi.<br class="calibre11"/>
Jen pohled na tu, které sloužit chci,<br class="calibre11"/>
byť její přízně nesmím dosíci,<br class="calibre11"/>
by stačil srdci, které v lásce tone!<br class="calibre11"/>
Ó bratranče můj, drahý Palamone,<br class="calibre11"/>
tys vítězem v té naší lásky hře<br class="calibre11"/>
a ve vězení je ti předobře!<br class="calibre11"/>
Co pravím, vězení? Toť v ráji dny!<br class="calibre11"/>
Padly ti dobře kostky Štěstěny;<br class="calibre11"/>
když já jsem vzdálen, ty ji vidět smíš!<br class="calibre11"/>
Vždyť možno je, když je ti napoblíž<br class="calibre11"/>
a ty jsi rytíř statečný a ctný,<br class="calibre11"/>
že ještě náhlým zvratem Fortuny<br class="calibre11"/>
vyplníš jednou toužebný svůj sen.<br class="calibre11"/>
Já vyhnán však, o milost oloupen,<br class="calibre11"/>
jsem plný zoufalství a temných tuch,<br class="calibre11"/>
že voda, oheň, země ani vzduch,<br class="calibre11"/>
ni stvoření, jež zrodilo se z nich,<br class="calibre11"/>
mi neuleví v mukách pekelných.<br class="calibre11"/>
Tak umřu smuten, sám a zoufalý;<br class="calibre11"/>
živote sbohem, my jsme dohráli!</p>

<p class="mlpverse">Žel! Pročpak lidi zavádí ten blud,<br class="calibre11"/>
že lají na bohy či na osud,<br class="calibre11"/>
jenž přináší jim dary častokrát<br class="calibre11"/>
lepší, než mohou sami sobě přát?<br class="calibre11"/>
Po zlatu člověk někdy zatouží,<br class="calibre11"/>
pro něž je zabit či se usouží.<br class="calibre11"/>
Jiný chce prchnout ze žalářních zdí,<br class="calibre11"/>
a doma snad jej sluha zavraždí.<br class="calibre11"/>
V té věci záludů jsou tisíce,<br class="calibre11"/>
nevíme nikdy, za co modlit se.<br class="calibre11"/>
Nám děje se to jak těm opilcům:<br class="calibre11"/>
opilec ví, že někde má svůj dům,<br class="calibre11"/>
aniž však domů správnou cestu zná,<br class="calibre11"/>
a každá cesta je mu neschůdná.<br class="calibre11"/>
My na tom světě stejně na tom jsme:<br class="calibre11"/>
za štěstím svým se dravě vrhneme,<br class="calibre11"/>
leč bloudíme, než smrtí končí pouť.<br class="calibre11"/>
Ba, zvláště já to mohu podotknout.<br class="calibre11"/>
Jak doufal jsem, až vyjdu z okovů,<br class="calibre11"/>
že začnu život a že poznovu<br class="calibre11"/>
okřeju štěstím, které bolest zmáhá!<br class="calibre11"/>
A teď jsem vyhnán od studnice blaha.<br class="calibre11"/>
Když tebe vidět nesmím, Emílie,<br class="calibre11"/>
na rány zemřu a nic nezhojí je!“</p>

<p class="mlpverse">Jaký však šlehl Palamona bič,<br class="calibre11"/>
když uviděl, že Arcita je pryč!<br class="calibre11"/>
Tak zaplakal, že věží kamennou<br class="calibre11"/>
hodiny dlouhé znělo ozvěnou.<br class="calibre11"/>
Jak na nohou byl spoután řetězy,<br class="calibre11"/>
ty zavlhly mu hořce od slzí.<br class="calibre11"/>
„Ach Arcito, Bůh ví, že souboj náš<br class="calibre11"/>
ty, bratranče můj, přece vyhráváš!<br class="calibre11"/>
Teď po Thébách se volně procházíš<br class="calibre11"/>
a málo myslíš, jaký já mám kříž.<br class="calibre11"/>
Jsi chrabrý muž a rozumu máš dost;<br class="calibre11"/>
snad svoláš rod náš v polní hotovost<br class="calibre11"/>
a ostře dolehneš sem na město.<br class="calibre11"/>
Snad bude ještě pak tvou nevěstou<br class="calibre11"/>
ta, pro kterou tu moje žití schne,<br class="calibre11"/>
když domůžeš se smlouvy výhodné.<br class="calibre11"/>
Jakou máš nyní spoustu možností,<br class="calibre11"/>
když smíš se těšit plné volnosti;<br class="calibre11"/>
máš velký náskok, žít jak pán si smíš,<br class="calibre11"/>
a já jsem chudák, co má jen tu mříž!<br class="calibre11"/>
Mně jenom pláč a dlouhá trýzeň zbývá<br class="calibre11"/>
a za mříží jen slza úpěnlivá<br class="calibre11"/>
a strast, jíž zdrojem ta má láska je,<br class="calibre11"/>
jen muku mou a žal můj zdvojuje.“</p>

<p class="mlpverse">S tím v jeho prsou žárlivosti žár<br class="calibre11"/>
mu srdce rval a měnil mu je v cár<br class="calibre11"/>
tak divoce, že vyhlížel v ten ráz<br class="calibre11"/>
jak z popela, jak zvadlý zimostráz.<br class="calibre11"/>
„Ó krutí bozi, kteří vládnete<br class="calibre11"/>
jhem zákonů svých věčných ve světě,<br class="calibre11"/>
vy, kdož jste vryli v horstva démantová<br class="calibre11"/>
své úradky a neproměnná slova,<br class="calibre11"/>
čím víc je pro vás člověk, který strádá,<br class="calibre11"/>
než choulící se ovcí prostřed stáda?<br class="calibre11"/>
Vždyť člověk hyne jak ta hovada,<br class="calibre11"/>
či za mřížemi schne a uvadá;<br class="calibre11"/>
je stvořen pro strasti a pro stíny,<br class="calibre11"/>
a sami víte, často bez viny!<br class="calibre11"/>
A to snad má být prozřetelný čin,<br class="calibre11"/>
když nevinný je mučen bez příčin?<br class="calibre11"/>
Tím větší je mé trápení a trest,<br class="calibre11"/>
že člověk musí zákonně si vést<br class="calibre11"/>
a v bázni boží rvát se s touhami,<br class="calibre11"/>
jež každé zvíře ukojiti smí.<br class="calibre11"/>
A mrtvé zvíře strast už nepozná;<br class="calibre11"/>
i po smrti však člověk trpět má,<br class="calibre11"/>
ač zaživa jen žalost šla mu vstříc;<br class="calibre11"/>
ba, věru, snáší sužování víc.<br class="calibre11"/>
To nechám však, nechť zodpoví to kněží,<br class="calibre11"/>
já jenom vím, že svět náš v mukách leží.<br class="calibre11"/>
Žel, vidím zločince a plaza zřím,<br class="calibre11"/>
jenž mnohé lidi postih neštěstím,<br class="calibre11"/>
jak jde si tam, kam vede choutka vzpurná;<br class="calibre11"/>
já v žaláři však sedím pro Saturna<br class="calibre11"/>
či pro Junonu: jejich krutý hněv<br class="calibre11"/>
šíleně prolil téměř všecku krev<br class="calibre11"/>
ve městě Thébách, strhnuv mocné zdi.<br class="calibre11"/>
A Venuše mě jistě zavraždí<br class="calibre11"/>
mou žárlivostí, strachem z Arcity!“</p>

<p class="mlpverse">Teď Palamona nechám s pocity,<br class="calibre11"/>
jež zrodily se v kobkách žalářních,<br class="calibre11"/>
a povím vám, co dělal druhý z nich.</p>

<p class="mlpverse">Minulo léto, dlouhých nocí stín<br class="calibre11"/>
zdvojoval krutost obé bolesti,<br class="calibre11"/>
té milencovy i té vězňovy;<br class="calibre11"/>
které z nich více, kdo to vypoví?<br class="calibre11"/>
Co já tu říkám, říkám stručně jen.<br class="calibre11"/>
Palamon v žalář věčně odsouzen<br class="calibre11"/>
v řetězech sedí, zmírá tíží pout.<br class="calibre11"/>
Arcita, vyhnán, musí poslechnout,<br class="calibre11"/>
pod ztrátou hlavy nesmí nikdy zpět<br class="calibre11"/>
a tvář své paní nesmí uvidět.</p>

<p class="mlpverse">Teď ptám se vás, kdož znáte lásky ston,<br class="calibre11"/>
trpěl víc Arcita či Palamon?<br class="calibre11"/>
Jeden smí zřít svou paní den co den,<br class="calibre11"/>
leč navěky je v žalář uvržen.<br class="calibre11"/>
Ten druhý svobodě smí kráčet vstříc,<br class="calibre11"/>
leč paní svou už nesmí spatřit víc.<br class="calibre11"/>
Teď odpovězte podle svého zdání;<br class="calibre11"/>
já pokračuji ve svém povídání.</p>

<h3 class="mlpuroven3basne" id="sigil_toc_id_2">Zde končí část první a začíná
se část druhá</h3>

<p class="mlpverse">Když Arcita se dostal do Théb, domů,<br class="calibre11"/>
ležel a chřadl; v mysli tanulo mu,<br class="calibre11"/>
že tu svou paní nesmí více zřít.<br class="calibre11"/>
Leč chtěl bych o tom stručně uzavřít.<br class="calibre11"/>
Nepoznal nikdo muka takhle hrozná,<br class="calibre11"/>
co svět je světem, aniž je kdy pozná.<br class="calibre11"/>
Nejedl, nepil, míjely ho sny,<br class="calibre11"/>
až byl jak vyschlý šindel hubený.<br class="calibre11"/>
Zrak matný měl a v lebku zapadlý,<br class="calibre11"/>
tvář pobledlou jak popel vychladlý,<br class="calibre11"/>
a stále bloudil sám a sám a sám<br class="calibre11"/>
a celé noci bděl svým smutnohrám.<br class="calibre11"/>
Když zaslech zpěv, když v hudbě nástroj vzdych,<br class="calibre11"/>
hned rozplakal se v slzách zoufalých;<br class="calibre11"/>
tak zeslábl a sklesl jeho duch,<br class="calibre11"/>
tak změnil se, že žádný jeho druh<br class="calibre11"/>
jej nemoh poznat ani po hlase.<br class="calibre11"/>
A jeho změna lidem zdála se<br class="calibre11"/>
ne pouhou marné lásky chorobou,<br class="calibre11"/>
leč šílenstvím, jež stoupá útrobou<br class="calibre11"/>
z těch temných šťáv, co melancholií<br class="calibre11"/>
a fantasem pak rozum ovijí.</p>

<p class="mlpverse">Nač měl bych nad tím trávit celý den;<br class="calibre11"/>
byl žalem lásky jako vyměněn,<br class="calibre11"/>
jak zevnějškem, tak v srdce úkrytu;<br class="calibre11"/>
svět nepoznával více Arcitu.<br class="calibre11"/>
Snášel to přes rok nebo roky dva,<br class="calibre11"/>
žal, bolesti a krutá muka svá,<br class="calibre11"/>
v Thébách, tam doma, jak jsem prve řek.<br class="calibre11"/>
Když pohroužil se jednou ve spánek,<br class="calibre11"/>
snil, že bůh Merkur s křídly před ním stál<br class="calibre11"/>
a k dobré mysli že ho nabádal.<br class="calibre11"/>
Měl uspavačnou berlu v pravici<br class="calibre11"/>
a klobouk měl na hlavě zářící.<br class="calibre11"/>
Taková, zkrátka, byla výstroj jeho,<br class="calibre11"/>
jako když uspal Arga stookého.<br class="calibre11"/>
A bůh mu pravil: „Do Athén se stroj,<br class="calibre11"/>
tam skončí se tvůj žal a nepokoj!“<br class="calibre11"/>
Arcita skočil na ta slova z lože:<br class="calibre11"/>
„Teď, jakkoli mě řežou žalu nože,<br class="calibre11"/>
do Athén musím, a to ještě dnes;<br class="calibre11"/>
a nezleká mě ani smrti děs;<br class="calibre11"/>
uvidím paní, o níž s láskou sním,<br class="calibre11"/>
a s ní se nikdy smrti nebojím.“</p>

<p class="mlpverse">A s těmi slovy popad zrcadlo,<br class="calibre11"/>
kde uzřel tvář tak bledou, propadlou,<br class="calibre11"/>
že jako cizí byl ten obličej.<br class="calibre11"/>
V tom okamžiku napadlo hned jej,<br class="calibre11"/>
že když se člověk takhle silně změní<br class="calibre11"/>
následkem trýzně v krutém utrpení,<br class="calibre11"/>
mohl by žít, když skromně by si ved,<br class="calibre11"/>
v Athénách neznám do konce svých let<br class="calibre11"/>
a paní svou zřít zblízka každý den.<br class="calibre11"/>
Za chvilku stál tu všecek přestrojen<br class="calibre11"/>
do prostých šatů jako nádeník.<br class="calibre11"/>
A potom on a jeden služebník,<br class="calibre11"/>
jemuž byl případ velmi dobře znám<br class="calibre11"/>
a jenž se oblék chudě jako pán,<br class="calibre11"/>
ti sami dva se dali k Athénám.<br class="calibre11"/>
Když dorazil, hned u vévodských bran<br class="calibre11"/>
nabízel služby ještě tentýž den<br class="calibre11"/>
a ke každé byl práci ochoten.<br class="calibre11"/>
A abych o tom stručnou zprávu dal,<br class="calibre11"/>
komorník jeden ho tam zaměstnal,<br class="calibre11"/>
jenž Emílii krásné sloužil sám.<br class="calibre11"/>
A bystrý mladík brzo obhlíd tam<br class="calibre11"/>
u druhých sluhů, tak byl učenlivý,<br class="calibre11"/>
jak přinést vodu, jak naštípat dříví.<br class="calibre11"/>
A že byl mladý, plný zmužilosti<br class="calibre11"/>
a svalnatý a také silných kostí,<br class="calibre11"/>
vyplnil hračkou každé přikázání.<br class="calibre11"/>
Tak rok či dva směl sloužiti své paní;<br class="calibre11"/>
co její páže směl k ní do komnat,<br class="calibre11"/>
a Filostrat se všemi nechal zvát.<br class="calibre11"/>
Tak oblíben byl dvorem v službě té,<br class="calibre11"/>
že všechny předčil v roli pážete;<br class="calibre11"/>
tak ušlechtile vedl si v té práci,<br class="calibre11"/>
že celý dvůr znal jeho reputaci.<br class="calibre11"/>
A všem jim říkal spravedlivý cit,<br class="calibre11"/>
že Théseus by měl ho povýšit<br class="calibre11"/>
a čestnější mu svěřit postavení,<br class="calibre11"/>
v němž jeho ctnost by došla uplatnění.<br class="calibre11"/>
A neboť takhle věhlas jeho rost<br class="calibre11"/>
pro jeho činy i pro výřečnost,<br class="calibre11"/>
Théseus přece vlídně si ho všim<br class="calibre11"/>
a udělal ho vlastním komořím;<br class="calibre11"/>
a že ta hodnost není bez potřeb,<br class="calibre11"/>
dal mu i plat. A z domova pak, z Théb,<br class="calibre11"/>
mu přinášeli jeho roční příjmy;<br class="calibre11"/>
chytře a ve cti nakládal však s nimi,<br class="calibre11"/>
že nikdo pranic o nich netušil.<br class="calibre11"/>
Tak všemi vážen roky tři si žil;<br class="calibre11"/>
v míru i v boji konal činy ctné<br class="calibre11"/>
a Théseus jej rád měl nad jiné.<br class="calibre11"/>
Arcitu nyní nechám v blahu tom<br class="calibre11"/>
a řeknu vám, co dělal Palamon.<br class="calibre11"/>
V tom temném, strašném, tvrdém vězení<br class="calibre11"/>
už sedmý rok žil v krutém trápení<br class="calibre11"/>
a chřadl žalem, hynul beznadějí.<br class="calibre11"/>
Kdo na světě kdy trpěl zoufaleji<br class="calibre11"/>
než Palamon? A navíc k těmto zlům<br class="calibre11"/>
div nepřišel svou láskou o rozum.<br class="calibre11"/>
A ke všemu byl ještě uvězněn<br class="calibre11"/>
až do smrti, a ne snad na rok jen.<br class="calibre11"/>
Kdo anglicky by v rýmy výrazné<br class="calibre11"/>
zbásnil ta muka? Já sám jistě ne.<br class="calibre11"/>
A proto raději teď zrychlím krok.</p>

<p class="mlpverse">V měsíci máji, když táh sedmý rok,<br class="calibre11"/>
na třetí noc (to znám ze starých knih,<br class="calibre11"/>
o této věci velmi podrobných),<br class="calibre11"/>
ať náhodou, či z vůle sudby snad<br class="calibre11"/>
(neb vždy se stane to, co má se stát),<br class="calibre11"/>
Palamon takhle kolem půlnoci<br class="calibre11"/>
z vězení utek s přátel pomocí,<br class="calibre11"/>
a jak moh nejrychlej, ven z městské brány!<br class="calibre11"/>
Dal totiž strážci nápoj namíchaný<br class="calibre11"/>
z koření, z medu, ze zvláštního vína<br class="calibre11"/>
a z opia, a tato smíšenina<br class="calibre11"/>
uspala strážce, že by neprocit,<br class="calibre11"/>
kdybys jím třás, tak ztratil všechen cit.<br class="calibre11"/>
Palamon tedy prchal ze všech sil.<br class="calibre11"/>
Noc byla krátká, úsvit už se dnil,<br class="calibre11"/>
a že byl nucen vyhledat si skrýš,<br class="calibre11"/>
k háječku, který stál tam napoblíž,<br class="calibre11"/>
Palamon kradmým pospěchem byl štván.<br class="calibre11"/>
A při tom v hlavě načrtl si plán,<br class="calibre11"/>
že přes den přečká potichoučku v háji,<br class="calibre11"/>
že noční tma pak další útěk ztají,<br class="calibre11"/>
že v Thébách potom s přáteli se spojí<br class="calibre11"/>
a na Thésea uhodí pak v boji,<br class="calibre11"/>
a buď že při tom přijde o život,<br class="calibre11"/>
či Emílii získá za svou choť.<br class="calibre11"/>
Takovou cestou chtěl se v jádře dát.<br class="calibre11"/>
Teď vrátil bych se k Arcitovi rád,<br class="calibre11"/>
jenž netušil, jak blízko je mu strast,<br class="calibre11"/>
až Fortuna mu nastražila past.</p>

<p class="mlpverse">Skřivánek čilý, posel svítání,<br class="calibre11"/>
pozdravil zpěvem šero šírání,<br class="calibre11"/>
a Phoebus ohnivý tak zářně vstal,<br class="calibre11"/>
až celý východ světlem rozesmál,<br class="calibre11"/>
a jeho žárem rosa v houští schne,<br class="calibre11"/>
co v listech tvoří kapky stříbrné.<br class="calibre11"/>
Tu Arcita, jenž při vévodském dvoru<br class="calibre11"/>
byl první rytíř v Théseově sboru,<br class="calibre11"/>
se probudil, a vida jitřní kraj,<br class="calibre11"/>
zatoužil uctít krásný měsíc máj;<br class="calibre11"/>
vždyť touhou lásky opojně byl zmámen.<br class="calibre11"/>
I na klusáku bystrém jako plamen<br class="calibre11"/>
si vyjel do polí k své zábavě,<br class="calibre11"/>
pryč ode dvora, na míli či dvě.<br class="calibre11"/>
A náhodou se pustil k tomu háji,<br class="calibre11"/>
jehož mé verše výše vzpomínají,<br class="calibre11"/>
kde zimolezu listí natrhané<br class="calibre11"/>
chtěl uvít ve věnec a růže plané.<br class="calibre11"/>
Obrácen k slunci zpíval hlasitě:<br class="calibre11"/>
„Kvetoucí máji, máji, zdravím tě,<br class="calibre11"/>
svěží a sladký, plný zeleně,<br class="calibre11"/>
doufám, že trochu na věnec dáš mně!“<br class="calibre11"/>
A seskočil hned s koně rozjařeně,<br class="calibre11"/>
a rovnou do háje a do zeleně!<br class="calibre11"/>
A pěšinkou se pustil právě tou,<br class="calibre11"/>
kde Palamon se krčil náhodou<br class="calibre11"/>
v nejhlubším křoví skrytě zalezlý<br class="calibre11"/>
ze strachu, aby nevzal konec zlý,<br class="calibre11"/>
a sotva věřil by, že Arcita<br class="calibre11"/>
tak blízko k němu dneska zavítá.<br class="calibre11"/>
Leč správně se to říká odjakživa,<br class="calibre11"/>
že pole oči, les pak uši mívá,<br class="calibre11"/>
a moudré je mít v mysli zas a zas,<br class="calibre11"/>
že sok nalezne soka v každý čas.<br class="calibre11"/>
Arcita sotva měl pak potuchu,<br class="calibre11"/>
že jeho druh ví o něm po sluchu<br class="calibre11"/>
ze svého křoví, ve kterém byl skryt.</p>

<p class="mlpverse">Když Arcita byl procházení syt<br class="calibre11"/>
i zpívání svých bujných rondelů,<br class="calibre11"/>
jal hloubati se o svém údělu,<br class="calibre11"/>
jak už se láska do hloubání pouští:<br class="calibre11"/>
hned v koruně, hned v trnitém zas houští,<br class="calibre11"/>
sem tam, tak jako vědro ve studni,<br class="calibre11"/>
či jako v pátek, v den ten osudný —<br class="calibre11"/>
hned svítí slunce, déšť hned padává,<br class="calibre11"/>
jak stihne chmurou Venus vrtkavá<br class="calibre11"/>
cit lidí svých. Tak jako její den<br class="calibre11"/>
i její nálada je plná změn.<br class="calibre11"/>
Od všech dní v týdnu lišívá se pátek.</p>

<p class="mlpverse">Arcita dopěl, a tu velký zmatek<br class="calibre11"/>
jej zachvátil, i vydal bolný sten:<br class="calibre11"/>
„Ó běda dni, kdy byl jsem narozen!<br class="calibre11"/>
Jak dlouho, Juno, která nemáš cit,<br class="calibre11"/>
chceš thébské město zkázou pustošit?<br class="calibre11"/>
Žel, nyní prolil nepřátelský hněv<br class="calibre11"/>
krev Kadmovu i Amfiona krev;<br class="calibre11"/>
krev krále Kadma, který první k nebi<br class="calibre11"/>
zdvihl mé město, moje rodné Théby,<br class="calibre11"/>
a prvním králem nad nimi pak byl!<br class="calibre11"/>
Já z jeho krve jsem se narodil;<br class="calibre11"/>
jsem z rodu králů v přímé linii,<br class="calibre11"/>
já, otrok teď, jejž osud ubíjí;<br class="calibre11"/>
já, který tomu sloužím uboze,<br class="calibre11"/>
jejž nenávidím tak, jak jenom lze.<br class="calibre11"/>
A ještě hůř mne Juno hanbou štve;<br class="calibre11"/>
bojím se přiznat vlastní jméno své<br class="calibre11"/>
a já, jenž dřív se Arcita směl zvát,<br class="calibre11"/>
nejsem teď nic, jsem pouhý Filostrat.<br class="calibre11"/>
Ach běda, Juno, běda, Marte zlý,<br class="calibre11"/>
že hněvem svým jste rod náš zhubili!<br class="calibre11"/>
Zbyl jsem jen já a chudák Palamon,<br class="calibre11"/>
jenž vězněn v mukách očekává skon.<br class="calibre11"/>
A k tomu ještě v srdci věrném tkví<br class="calibre11"/>
šíp lásky jako oheň palčivý,<br class="calibre11"/>
aby mě strastí zhubil ještě dřív;<br class="calibre11"/>
smrt byla los můj, dřív než byl jsem živ!<br class="calibre11"/>
Ty, drahá, jsi mé smrti příčina,<br class="calibre11"/>
to ty mě vraždíš svýma očima!<br class="calibre11"/>
Vždyť všechny ostatní ty strasti mé<br class="calibre11"/>
byly by pro mne plevy bezcenné,<br class="calibre11"/>
jen kdybych tebe směl tak potěšit!“<br class="calibre11"/>
A nato klesl, jak ho přemoh cit,<br class="calibre11"/>
a dlouho ležel, než se znovu zved.</p>

<p class="mlpverse">Tu Palamona zamrazil jak led<br class="calibre11"/>
u srdce vztek, jak ostrý, chladný meč.<br class="calibre11"/>
Už nemoh vydržet tu hněvu křeč,<br class="calibre11"/>
a rozpoznav po řeči Arcitu,<br class="calibre11"/>
vyrazil prudce z toho úkrytu<br class="calibre11"/>
jak šílenec a bledý jako stěna:<br class="calibre11"/>
„Ó Arcito, ty sketo zlořečená,<br class="calibre11"/>
teď jsem tě chytil! Toužíš po mé paní,<br class="calibre11"/>
po níž já prahnu v mukách k uzoufání!<br class="calibre11"/>
Ty, moje krev, mně k radě stát jsi měl,<br class="calibre11"/>
jak jsem ti často dřív už připomněl!<br class="calibre11"/>
A teď jsi falešný i na vévodu,<br class="calibre11"/>
jméno jsi zapřel, původ svého rodu!<br class="calibre11"/>
Slyš, kdybych měl i život za to dát,<br class="calibre11"/>
mou Emílii nesmíš milovat;<br class="calibre11"/>
je jenom má, já neustoupím krok,<br class="calibre11"/>
já, Palamon, teď smrtelný tvůj sok!<br class="calibre11"/>
A třebaže jsem tady beze zbraní,<br class="calibre11"/>
jak z věže prchl jsem, an Bůh mě chrání,<br class="calibre11"/>
ty přes tu lásku udělej hned škrt,<br class="calibre11"/>
nebo tě čeká, varuji tě, smrt!<br class="calibre11"/>
Zvol si, jak myslíš! Tomu neujdeš!“</p>

<p class="mlpverse">Tu Arcita vzplál strašným hněvem též,<br class="calibre11"/>
když poznal jej a slyšel jeho řeč.<br class="calibre11"/>
Lítý jak lev hned vytasil svůj meč<br class="calibre11"/>
a vykřikl: „Ví Bůh tam nahoře,<br class="calibre11"/>
že nebýt toho, že jsi ochořel,<br class="calibre11"/>
že nemáš zbraň a že jsi láskou zhloup,<br class="calibre11"/>
bys neopustil tuto lesní hloub!<br class="calibre11"/>
Já zabil bych tě touhle vlastní rukou!<br class="calibre11"/>
Nač dumat nad slibem a nad zárukou,<br class="calibre11"/>
které, jak říkáš, jsem ti kdysi dal;<br class="calibre11"/>
což, blázne, lásku kdo kdy upoutal?<br class="calibre11"/>
A bude moje, nic mě neděsí!<br class="calibre11"/>
Že šlechetný však rytíř přece jsi<br class="calibre11"/>
a že chceš obhájit svou lásku zbraní,<br class="calibre11"/>
slyš moje slovo: Zítra za svítání<br class="calibre11"/>
sem přijdu ve zbroji — sám, zcela sám,<br class="calibre11"/>
nikomu o tom zprávu nepodám —<br class="calibre11"/>
a taky tobě dojdu pro zbraně;<br class="calibre11"/>
lepší si vezmeš, horší necháš mně.<br class="calibre11"/>
A přinesu ti taky pít a jíst<br class="calibre11"/>
i roucho na lože, tím buď si jist.<br class="calibre11"/>
A když mou paní bohové ti dají<br class="calibre11"/>
a zabiješ mě tady v tomhle háji,<br class="calibre11"/>
má paní budiž potěšením tvým!“</p>

<p class="mlpverse">Palamon řekl: „Dobrá, souhlasím.“<br class="calibre11"/>
A rozešli se pak až do svítání,<br class="calibre11"/>
když zpečetili smlouvu rukoudáním.</p>

<p class="mlpverse">Ó Kupide, jenž neznáš slitování!<br class="calibre11"/>
Jak tvrdě láska jiným citům brání!<br class="calibre11"/>
Ba, láska vskutku, jako každá moc,<br class="calibre11"/>
přátelství nijak není na pomoc;<br class="calibre11"/>
oběma byla zjevná pravda ta.</p>

<p class="mlpverse">Arcita zajel hnedka do města;<br class="calibre11"/>
a před svítáním se pak nazítří<br class="calibre11"/>
navrátil v zbroji, s dvěma krunýři,<br class="calibre11"/>
jež dostačily svému účelu<br class="calibre11"/>
na volném poli k jejich duelu.<br class="calibre11"/>
Jel sám a před sebou vez obojí<br class="calibre11"/>
meč s krunýřem a všechno k výzbroji,<br class="calibre11"/>
a v háji tom se ve smluvený čas<br class="calibre11"/>
Arcita s Palamonem sešli zas.<br class="calibre11"/>
Změnili oba rázem barvu v líci,<br class="calibre11"/>
jak trácký lovec šelem, číhající<br class="calibre11"/>
kdes v průsmyku, když kopí pozvedá<br class="calibre11"/>
při lovu na lva nebo medvěda<br class="calibre11"/>
a slyší ho, jak prudce ve mlází<br class="calibre11"/>
větvičky láme; ví, že přichází,<br class="calibre11"/>
a ví: „Teď přijde chvilka smrtelná!<br class="calibre11"/>
Teď musím zabít, nebo padnu já.<br class="calibre11"/>
A jestli selžu, jestli minu cíl,<br class="calibre11"/>
je po mně veta, kdybych netrefil.“<br class="calibre11"/>
A tak ti dva, zrudlí i pobledlí,<br class="calibre11"/>
jak by je hrůzou běsi posedli.<br class="calibre11"/>
Nepadl pozdrav ani uvítání,<br class="calibre11"/>
ni ruky stisk, ba jedno slůvko ani;<br class="calibre11"/>
jen jako bratři pomáhali si<br class="calibre11"/>
obléci zbroj a těžké kyrysy.<br class="calibre11"/>
A druh pak proti druhu kopí zdvih<br class="calibre11"/>
a střetali se v prudkých útocích.<br class="calibre11"/>
Palamon při tom lítým lvem se zdál,<br class="calibre11"/>
tak zuřivě a tvrdě bojoval,<br class="calibre11"/>
a jako tygr bil se Arcita.<br class="calibre11"/>
Jako dvou kanců půtka zarytá<br class="calibre11"/>
byl jejich boj, až pěnou stříkal hněv<br class="calibre11"/>
a po kotníky sahala jim krev…<br class="calibre11"/>
A já je nechám v boji plném hrůz<br class="calibre11"/>
a řeknu vám, co dělal Théseus.</p>

<p class="mlpverse">Ministr Osud povždy, věk co věk,<br class="calibre11"/>
provádí v světě boží úradek.<br class="calibre11"/>
A tento velký boží služebník<br class="calibre11"/>
tak mocný je, že kdyby svět se spik<br class="calibre11"/>
a rozhodnutí přál si opačné,<br class="calibre11"/>
přece se udá, třeba během dne,<br class="calibre11"/>
co nestalo se po tisíce let.<br class="calibre11"/>
Vždyť naše přání, co má lidský svět,<br class="calibre11"/>
mír, boj či zášť či úspěch v lásky hře,<br class="calibre11"/>
zrak boží určuje tam nahoře.<br class="calibre11"/>
Tak třeba teď: Théseus, vévoda,<br class="calibre11"/>
si nade všechno právě lovu ždá,<br class="calibre11"/>
jelena štvát si usmyslel teď v máji.<br class="calibre11"/>
I vstává dřív, než ptáci zazpívají,<br class="calibre11"/>
a připraven je jako k útoku,<br class="calibre11"/>
s honci a s rohy, se psy po boku.<br class="calibre11"/>
Tak lákaly jej hon a štvanice,<br class="calibre11"/>
že těšilo jej vždycky nejvíce,<br class="calibre11"/>
když sám moh složit zvíře uštvané:<br class="calibre11"/>
teď po Martovi sloužil Dianě.</p>

<p class="mlpverse">Den krásný byl, jak prve jsem si všim,<br class="calibre11"/>
když Théseus náš, záře blaženstvím,<br class="calibre11"/>
i s královnou svou, krásnou Hippolytou,<br class="calibre11"/>
a s Emílií, růží v zeleň skrytou,<br class="calibre11"/>
na honbu vpravdě královsky se nes<br class="calibre11"/>
a za cíl zvolil nejbližší si les<br class="calibre11"/>
a právě onu lesa končinu,<br class="calibre11"/>
kde jelen skrýval se, jak řekli mu.<br class="calibre11"/>
A tak vjel tryskem přímo do háje,<br class="calibre11"/>
kudy ten jelen prolét prchaje,<br class="calibre11"/>
a přes potok a dál a dál a dál<br class="calibre11"/>
vévoda jako o závod jej štval<br class="calibre11"/>
a vedl při tom nejlepší svou láj.<br class="calibre11"/>
Tu, když tak zajel hluboko v ten háj<br class="calibre11"/>
a v šikmém slunci vpřed se zahleděl,<br class="calibre11"/>
Arcitův souboj s Palamonem zřel.<br class="calibre11"/>
Jak divé kance viděl je se bít;<br class="calibre11"/>
sem tam se blýskal jejich mečů třpyt,<br class="calibre11"/>
tak strašlivě, až zdálo se, že dub<br class="calibre11"/>
by ranou nejslabší meč vždycky srub;<br class="calibre11"/>
leč nepoznal, kdo bije se to s kým.<br class="calibre11"/>
I bodl koně prudce do slabin<br class="calibre11"/>
a jedním skokem vmísil se v tu seč.<br class="calibre11"/>
„Stůj!“ vykřikl a vytasil svůj meč.<br class="calibre11"/>
„Zadržte, pravím, dost, pod trestem smrti!<br class="calibre11"/>
Při mocném Martu, vlastní rukou zdrtím<br class="calibre11"/>
toho, kdo dál si povede jak rváč!<br class="calibre11"/>
Řekněte raděj, kdo jste vlastně zač?<br class="calibre11"/>
Proč tady vedete svůj souboj lítý<br class="calibre11"/>
bez rozhodčího, bez vší autority,<br class="calibre11"/>
kterou lze najít v šraňcích při dvoře?“<br class="calibre11"/>
Tu Palamon mu pravil v pokoře:</p>

<p class="mlpverse">„K čemu už, pane, hledět na slova!<br class="calibre11"/>
My zasloužíme smrt, my oba dva.<br class="calibre11"/>
Hle, ztrápeni jsme, bídní, ubozí,<br class="calibre11"/>
nic nás jak vlastní život nemrzí.<br class="calibre11"/>
Jen vyřknout rač svůj spravedlivý soud<br class="calibre11"/>
a žádného z nás nenech vyváznout!<br class="calibre11"/>
Pro lásku boží, mne však zabij dřív,<br class="calibre11"/>
leč ani druh můj nesmí zůstat živ!<br class="calibre11"/>
Či jeho dřív! Už poznat bys ho měl;<br class="calibre11"/>
toť Arcita, tvůj na smrt nepřítel!<br class="calibre11"/>
Byl vyhnán ze země, a za návrat<br class="calibre11"/>
proti tvé vůli čeká na něj kat.<br class="calibre11"/>
Toť on, co říkal u athénských bran,<br class="calibre11"/>
když přišel k vám, že Filostrat je zván,<br class="calibre11"/>
a mnoho let tě klamal k nevíře,<br class="calibre11"/>
až učinil jsi z něho rytíře;<br class="calibre11"/>
pro Emílii podstoupil ten klam.<br class="calibre11"/>
A já se také plně vyznávám,<br class="calibre11"/>
když za okamžik nadejde můj skon.<br class="calibre11"/>
Věz, já že jsem ten bídný Palamon,<br class="calibre11"/>
co ve své zvůli opustil tvou věž.<br class="calibre11"/>
A smrtelný tvůj nepřítel jsem též!<br class="calibre11"/>
A já miluji Emílii tak,<br class="calibre11"/>
že zemřít chci pro její krásný zrak.<br class="calibre11"/>
Já žádám smrt, já žádám o svůj trest,<br class="calibre11"/>
leč rovněž tak můj druh ať ztrestán jest;<br class="calibre11"/>
ať oba dva si odnesem svůj díl!“</p>

<p class="mlpverse">Ctný vévoda mu takto odvětil:<br class="calibre11"/>
„Nu, jaképak tu dlouhé procesy!<br class="calibre11"/>
Vlastními ústy přiznáváte si,<br class="calibre11"/>
co zasloužíte, to je jasná věc,<br class="calibre11"/>
vás není třeba tahat na skřipec;<br class="calibre11"/>
však při Martovi, zhyňte oba dva!“</p>

<p class="mlpverse">Vtom královna, jsouc žensky citlivá,<br class="calibre11"/>
i Emílie nad tím zavzlykaly<br class="calibre11"/>
a všechny paní do pláče se daly.<br class="calibre11"/>
A vskutku, nebylo proč neplakat,<br class="calibre11"/>
když vzpomněly si, co se má zde stát,<br class="calibre11"/>
že padnou muži z rodů vznešených,<br class="calibre11"/>
a jenom láska že jest jejich hřích.<br class="calibre11"/>
A krvavé ty jejich rány zříce,<br class="calibre11"/>
volaly paní, ba i služebnice:<br class="calibre11"/>
„Smiluj se, pane, pro nás, pro ženy!“<br class="calibre11"/>
A nahými si klekly koleny<br class="calibre11"/>
a začínaly už mu líbat nohy,<br class="calibre11"/>
až změnil konečně svůj záměr strohý;<br class="calibre11"/>
šlechetné srdce soucit překonal.<br class="calibre11"/>
A třeba prve prudkým hněvem vzplál,<br class="calibre11"/>
teď uvážil ten případ ještě jednou<br class="calibre11"/>
a viděl lásku, za vše zodpovědnou,<br class="calibre11"/>
a tam, kde v hněvu viděl zločiny,<br class="calibre11"/>
rozumem uznal, že jsou bez viny,<br class="calibre11"/>
a řekl si, že kdo má srdce muže,<br class="calibre11"/>
slouží své lásce ze všech sil, jak může,<br class="calibre11"/>
že proto prchne třeba z vězení.<br class="calibre11"/>
A s ženami měl také cítění,<br class="calibre11"/>
když uviděl, jak zástup paní lká,<br class="calibre11"/>
a na mysl mu přišla myšlenka:<br class="calibre11"/>
„Fuj, byli by to věru špatní páni,<br class="calibre11"/>
co neznali by v srdci slitování<br class="calibre11"/>
a ve lvím hněvu stejně jednali by<br class="calibre11"/>
s někým, kdo v bázni uznal svoje chyby,<br class="calibre11"/>
tak jako s tím, kdo pro zpupnost a pýchu<br class="calibre11"/>
dál pokračuje zatvrzele v hříchu.<br class="calibre11"/>
Ba, málo šetrný by pán to byl,<br class="calibre11"/>
kdyby v té věci nedbal na rozdíl<br class="calibre11"/>
a stejně vážil pokorné i vzpurné.“<br class="calibre11"/>
I rozjasnil své oči hněvem chmurné,<br class="calibre11"/>
vzhléd k nebesům, a cítě se už líp,<br class="calibre11"/>
pronesl jasně jako slavný slib:</p>

<p class="mlpverse">„Ó ten bůh lásky! <span class="mlpznakkurziva11b">Benedicite</span><a href="../Text/canterburske_povidky_034.html#_ftn3" title="" class="pcalibre1 pcalibre" id="_ftnref3"><span class="msofootnotereference"><span class="calibre12"><span class="msofootnotereference"><span class="calibre13">[3]</span></span></span></span></a>,<br class="calibre11"/>
jak velký je a mocný, vidíte!<br class="calibre11"/>
Vzdorovat jemu nikdo neumí,<br class="calibre11"/>
pro zázraky své bohem zván být smí;<br class="calibre11"/>
vždyť působí tak mocně na srdce,<br class="calibre11"/>
že s každým tvorem udělá, co chce.<br class="calibre11"/>
Hle, Palamon a tady Arcita —<br class="calibre11"/>
svobody mohli užít dosyta,<br class="calibre11"/>
žít královsky si mohli ve Thébách!<br class="calibre11"/>
Ač dobře věděli, že já jsem prah<br class="calibre11"/>
po jejich žití, že jsem je měl v moci,<br class="calibre11"/>
svou lásku přece nedovedli zmoci,<br class="calibre11"/>
jež vedla je sem na smrt! Rcete přec,<br class="calibre11"/>
není-li tohle pravý blázinec?<br class="calibre11"/>
Kdo však by láskou nebyl poblázněn!<br class="calibre11"/>
Pro boha v nebi, všimněte si jen,<br class="calibre11"/>
jak zkrušeni jsou bojem krvavým!<br class="calibre11"/>
Tak jejich pán, bůh lásky, splatil jim<br class="calibre11"/>
za věrné služby, hle, toť mzda a plat!<br class="calibre11"/>
A ještě myslí, že jsou moudří snad,<br class="calibre11"/>
když slouží lásce pro své naděje!<br class="calibre11"/>
To nejlepší však na tom celém je,<br class="calibre11"/>
že původkyně téhle frašky vší<br class="calibre11"/>
o nic než já jim není vděčnější;<br class="calibre11"/>
jak tušit má, kdo Kupidem byl střelen?<br class="calibre11"/>
Jakpak by z toho neměla být jelen?<br class="calibre11"/>
Vše se však musí zkusit, žár i chlad,<br class="calibre11"/>
muž bláznívá, ať stár je nebo mlád;<br class="calibre11"/>
to vím já sám, vždyť ode dávných časů<br class="calibre11"/>
jsem zbožňoval a obdivoval krásu.<br class="calibre11"/>
A tak, sám dobře poznav lásky strast,<br class="calibre11"/>
mnohokrát chycen v její zrádnou past,<br class="calibre11"/>
a věda, kterak srdce strádá tím,<br class="calibre11"/>
váš přestupek vám plně odpouštím,<br class="calibre11"/>
když královna se za vás přimlouvá,<br class="calibre11"/>
i Emílie, drahá švagrová.<br class="calibre11"/>
Jen potvrďte mi oba přísahou,<br class="calibre11"/>
že nezačnete nikdy s vládou mou<br class="calibre11"/>
boj ani válku, ve dne ani v noci,<br class="calibre11"/>
leč budete mi vždycky ku pomoci,<br class="calibre11"/>
a prominu vám vaše počínání.“</p>

<p class="mlpverse">I přísahali podle jeho přání,<br class="calibre11"/>
o záštitu a milost prosíce,<br class="calibre11"/>
a on, když přivolil, jal mluvit se:<br class="calibre11"/>
„Když uvážíme vznešený váš rod,<br class="calibre11"/>
každý z vás byl by za manžela vhod<br class="calibre11"/>
i královně anebo vévodkyni,<br class="calibre11"/>
až přijde čas; leč pochopte mě nyní,<br class="calibre11"/>
když už tu mluvím za sestru své paní,<br class="calibre11"/>
která vás takhle do souboje vhání,<br class="calibre11"/>
že oběma vám nemůže být ženou<br class="calibre11"/>
přes ten váš svár a lásku roztouženou,<br class="calibre11"/>
že jeden z vás, byť vroucně chtěl ji získat,<br class="calibre11"/>
nevolky bude přece kudlu pískat,<br class="calibre11"/>
čímž míním, jeden že je pro ni dost<br class="calibre11"/>
přes všechen hněv a všechnu řevnivost.<br class="calibre11"/>
I chci vám oznámit zde z toho místa,<br class="calibre11"/>
jak poznáte, co pro vás osud chystá;<br class="calibre11"/>
a proto slyšte, jak chci rozhodnout —<br class="calibre11"/>
nechť mými ústy mluví sudby soud!</p>

<p class="mlpverse">Chci, abyste hned oba, bez orací<br class="calibre11"/>
a jakýchkoli dalších apelací<br class="calibre11"/>
(ty nejlepší mám, věřte, úmysly),<br class="calibre11"/>
bez výkupného odtud po svých šli —<br class="calibre11"/>
a pranic se už nemusíte bát.<br class="calibre11"/>
A přijďte sem za týdnů padesát<br class="calibre11"/>
se stovkou rytířů, co v turnaji<br class="calibre11"/>
se pro tu vaši lásku utkají<br class="calibre11"/>
a hotovi jsou pro vás bitvu svést.<br class="calibre11"/>
A já vám slíbím na svou mužnou čest<br class="calibre11"/>
a na všechno, zač rytířství mé stojí,<br class="calibre11"/>
že kdo z vás obou zvítězí v tom boji,<br class="calibre11"/>
to znamená, že kdo z vás, ty či ty,<br class="calibre11"/>
zabije soka s těmi svými sty,<br class="calibre11"/>
či vyvleče ho aspoň z kolbiště,<br class="calibre11"/>
mějž Emílii za choť napříště,<br class="calibre11"/>
když dobude jí přízní Štěstěny!<br class="calibre11"/>
Zde budou šraňky k boji vztyčeny,<br class="calibre11"/>
a bohy prosím sám pak úpěnlivě,<br class="calibre11"/>
abych vás oba soudil spravedlivě.<br class="calibre11"/>
Jeden z vás padne, není možnost třetí,<br class="calibre11"/>
buď přímo smrtí, nebo do zajetí.<br class="calibre11"/>
Když myslíte, že dobře soudím vás,<br class="calibre11"/>
řekněte nyní slovo na souhlas!<br class="calibre11"/>
Tím uzavírám; konec je mé řeči.“</p>

<p class="mlpverse">Kdo nad Palamona měl radost větší?<br class="calibre11"/>
Kdo v bujných skocích předčil Arcitu?<br class="calibre11"/>
Kdo vypsal by ten příval pocitů,<br class="calibre11"/>
co všechny zalil vřelou radostí<br class="calibre11"/>
po projevu tak velké milosti?<br class="calibre11"/>
S jásáním všichni padli na kolena,<br class="calibre11"/>
tvář každá byla vděčně rozzářena,<br class="calibre11"/>
a zvláště ti dva mladí Thébani.<br class="calibre11"/>
Tak s nadějí a plni plesání<br class="calibre11"/>
se rozloučili k cestě do hradeb<br class="calibre11"/>
starého svého města, rodných Théb.</p>

<h3 class="mlpuroven3basne" id="sigil_toc_id_3">Zde končí část druhá a začíná
se část třetí</h3>

<p class="mlpverse">Snad byste mi to měli za zlé tady,<br class="calibre11"/>
kdybych teď neměl pár slov pro náklady,<br class="calibre11"/>
jež Théseus náš na tu stavbu dal.<br class="calibre11"/>
Kolbiště stavěl věru jako král,<br class="calibre11"/>
že předtím lidem sotva napadlo<br class="calibre11"/>
tak velkolepé zřídit divadlo.<br class="calibre11"/>
V obvodu mělo více nežli míli<br class="calibre11"/>
a zdí i příkopem je ohradili.<br class="calibre11"/>
Tvar hlediště byl přesně kruhový<br class="calibre11"/>
a na sto kroků čnělo stupňoví,<br class="calibre11"/>
takže když divák na jeden schod sed,<br class="calibre11"/>
i za ním měli místo pro rozhled.<br class="calibre11"/>
Na východ stála mramorová brána,<br class="calibre11"/>
na západ byla druhá budována;<br class="calibre11"/>
a zkrátka, stavba takhle plná krás<br class="calibre11"/>
nestála nikdy za tak krátký čas.<br class="calibre11"/>
Však nebylo též v zemi počtáře<br class="calibre11"/>
či geometra nebo sochaře,<br class="calibre11"/>
jemuž by jeho umné řemeslo<br class="calibre11"/>
mzdu od Thésea bylo neneslo,<br class="calibre11"/>
jen aby spěchal stavbu ukončit.<br class="calibre11"/>
A pro obřad a pro posvátný rit<br class="calibre11"/>
dal oltář postavit a svatyni<br class="calibre11"/>
pro Venuši, tu lásky bohyni,<br class="calibre11"/>
hned nad východní branou z mramoru.<br class="calibre11"/>
A k slávě Martově zas nahoru<br class="calibre11"/>
nad bránu západní dal oltář skvělý,<br class="calibre11"/>
s nímž mnoho výdajů a práce měli.<br class="calibre11"/>
A na sever, ve vížce na valu,<br class="calibre11"/>
dal z úbělu a z rudých korálů<br class="calibre11"/>
postavit oltář velmi vybraně<br class="calibre11"/>
na počest cudné, čisté Dianě;<br class="calibre11"/>
tak osvědčoval Théseus svou péči.<br class="calibre11"/>
Málem bych ale zapomněl v té řeči<br class="calibre11"/>
na malby líbezné a na kresby,<br class="calibre11"/>
na sličné sochy a též na řezby,<br class="calibre11"/>
jež uviděl, kdo pohléd na svatyně.</p>

<p class="mlpverse">Tak nejprve v tom stánku Venušině<br class="calibre11"/>
bylo zřít na zdech žalné výjevy<br class="calibre11"/>
bezesných nocí; povzdech, jenž se chví,<br class="calibre11"/>
i svaté slzy; truchlé naříkání<br class="calibre11"/>
i vroucí lásky roztoužené plání,<br class="calibre11"/>
jež musí snášet lásky oběti;<br class="calibre11"/>
přísahy, jimiž sliby pečetí;<br class="calibre11"/>
naději, touhu, ples i běsnění,<br class="calibre11"/>
bohatství, mládí, krásu, smilnění,<br class="calibre11"/>
násilí, půvab, lichotky a klam,<br class="calibre11"/>
strasti i slasti; a též zřel bys tam<br class="calibre11"/>
Žárlivost s věncem žlutých blatouchů<br class="calibre11"/>
a s kukačkou, svým ptákem, na rouchu;<br class="calibre11"/>
chtíč, tance, hry a bujné hodokvasy<br class="calibre11"/>
a krásný šat, vše, čím se láska hlásí,<br class="calibre11"/>
a na co jen si tady vzpomenu,<br class="calibre11"/>
to zpodobili všechno na stěnu.<br class="calibre11"/>
A víc tam bylo; všechen ruch a shon,<br class="calibre11"/>
co vládne v oné hoře Citheron,<br class="calibre11"/>
kde Venuše má sídlo své a trůn,<br class="calibre11"/>
zde vypodobnil nevýslovný um.<br class="calibre11"/>
Byly tam sady sličné jako panny,<br class="calibre11"/>
i Zahálka, co hlídá jim tam brány,<br class="calibre11"/>
i Narcis, jehož památku čas vzal,<br class="calibre11"/>
i Šalamoun, ten láskou zpitý král,<br class="calibre11"/>
i Herkules, jenž proslul silou lví,<br class="calibre11"/>
i kouzla Kirké, čáry Médey,<br class="calibre11"/>
i Turnus, který chrabrostí svou slynul,<br class="calibre11"/>
i boháč Krésus, jenž co otrok zhynul;<br class="calibre11"/>
vše svědčilo, že moudrost ani síla,<br class="calibre11"/>
krása ni um ni smělost zarputilá,<br class="calibre11"/>
nic neobstojí vedle Venuše,<br class="calibre11"/>
po jejíž vůli otáčí se vše.<br class="calibre11"/>
Všechny ty lidi strhla do své pasti,<br class="calibre11"/>
až naříkali v bolesti a strasti.<br class="calibre11"/>
Pár příkladů těch dostačiž, ne víc,<br class="calibre11"/>
ač bych jich mohl čítat na tisíc.</p>

<p class="mlpverse">A obraz Venušin byl přeskvoucí.<br class="calibre11"/>
Byla tam nahá, v moři plovoucí,<br class="calibre11"/>
jež dolů od pupku ji zakrylo<br class="calibre11"/>
zelení vlnek, třpytných jako sklo.<br class="calibre11"/>
Citeru měla v drobné pravici<br class="calibre11"/>
a z rudých růží věnec vonící<br class="calibre11"/>
jí hlavu přizdobil a krásné líce<br class="calibre11"/>
a nad hlavou jí vzlétly holubice.<br class="calibre11"/>
Kupido stál s ní, její jedináček,<br class="calibre11"/>
na zádech křídla bělostná jak ptáček,<br class="calibre11"/>
a jak je často líčen, neviděl<br class="calibre11"/>
a nesl luk a toulec břitkých střel.</p>

<p class="mlpverse">Proč neříci, jak byly vyzdobeny<br class="calibre11"/>
též v dalším stánku všechny zdi a stěny,<br class="calibre11"/>
kde rudý Mars měl býti uctíván?<br class="calibre11"/>
Takový ráz byl výzdobě tam dán,<br class="calibre11"/>
že připomněla mocný Martův chrám,<br class="calibre11"/>
to místo smutné, vhodné ke chmurám,<br class="calibre11"/>
tam v Trácii, v té zemi ledové,<br class="calibre11"/>
kde Mars si zřídil hlavní sídlo své.</p>

<p class="mlpverse">Tak zobrazen byl na zdi širý hvozd,<br class="calibre11"/>
jenž bez lidí a beze zvířat rost,<br class="calibre11"/>
z bezlistých stromů, sukovitý, zlý,<br class="calibre11"/>
kde trčely jen strašné pahýly;<br class="calibre11"/>
a fičelo to hvozdem ve křoví,<br class="calibre11"/>
jako když bouře bortí větvoví.<br class="calibre11"/>
A u strmého svahu, na úpatí,<br class="calibre11"/>
zbrojného Marta chrám jsi viděl státi.<br class="calibre11"/>
Byl z lesklé oceli a jeho vjezd<br class="calibre11"/>
byl uzoučký; žel z něho smrti děs<br class="calibre11"/>
a vichr z něho dul, až mocná brána<br class="calibre11"/>
jím od základů byla otřásána.<br class="calibre11"/>
Severní záře uvnitř plála jen,<br class="calibre11"/>
vždyť zeď ta mocná byla bez oken,<br class="calibre11"/>
bez nichž se světlo dovnitř neprodéře.<br class="calibre11"/>
Z démantů věčných byly všechny dveře,<br class="calibre11"/>
a byly všude hřeby pobity<br class="calibre11"/>
z oceli tuhé; rovněž sloupy ty,<br class="calibre11"/>
co nesly chrám, tak mocné, jak jen lze,<br class="calibre11"/>
tam zpracovali v lesklém železe.</p>

<p class="mlpverse">A tady měl své chmurné obrazy<br class="calibre11"/>
zločin a všechno, co jej provází:<br class="calibre11"/>
hněv žířící jak plamen v uhlíkách,<br class="calibre11"/>
zlodějství, duši sžírající strach,<br class="calibre11"/>
lichotník s nožem v plášti ukrytým,<br class="calibre11"/>
z hořících stodol černý, čpavý dým,<br class="calibre11"/>
zrada, jež spícím chystá vraždění,<br class="calibre11"/>
žár líté bitvy, krev a zranění,<br class="calibre11"/>
rozkolu hrozby, rány zrudlých dýk<br class="calibre11"/>
a smutným místem tím zněl stále křik.<br class="calibre11"/>
Tam sebevraha bylo vidět zas,<br class="calibre11"/>
krev z jeho srdce zkropila mu vlas;<br class="calibre11"/>
skráň probodenou v noci jehlicí,<br class="calibre11"/>
mrtvolu chladnou s tváří zející.<br class="calibre11"/>
Uprostřed chrámu Nezdar ponurý<br class="calibre11"/>
tvář hněvnou staženu měl do chmury.<br class="calibre11"/>
Smích Šílenství jsem zřel a jeho vztek,<br class="calibre11"/>
štvanice, vzpoury, šípy urážek,<br class="calibre11"/>
mršinu v křoví, zkrvavělý chřtán;<br class="calibre11"/>
každý byl vraždou, nikdo stářím sklán.<br class="calibre11"/>
S násilným lupem zřel jsem tyrana,<br class="calibre11"/>
zničená města vybrakovaná,<br class="calibre11"/>
požáry lodí v tanci ztřeštěném;<br class="calibre11"/>
i lovce, jenž byl dáven medvědem;<br class="calibre11"/>
v kolébce děti, žrané od sviní;<br class="calibre11"/>
i opařené služky v kuchyni.<br class="calibre11"/>
Mars nezapomněl na nic v řadě hrůz:<br class="calibre11"/>
tam vozataje přejel vlastní vůz,<br class="calibre11"/>
když spadl dolů, přímo pod kola.<br class="calibre11"/>
Martova chasa stála dokola,<br class="calibre11"/>
felčar a řezník s kovářem, jenž kuje<br class="calibre11"/>
meč přeostrý, co zkázu ohlašuje.<br class="calibre11"/>
A nad tím trůnil na vysoké věži<br class="calibre11"/>
sám Výboj, který, ač je pánem řeží,<br class="calibre11"/>
měl nad svou hlavou ostrý meče břit,<br class="calibre11"/>
jejž držela jen jedna tenká nit.<br class="calibre11"/>
Byla tu malba smrti Juliovy<br class="calibre11"/>
i Antoniovy a Neronovy;<br class="calibre11"/>
třebaže tenkrát ještě nežili,<br class="calibre11"/>
tam na obraze vzali konec zlý,<br class="calibre11"/>
jímž Mars jim hrozil. Jejich osud lze,<br class="calibre11"/>
jak zpodoben byl na tom obraze,<br class="calibre11"/>
srovnati s věštbou psanou ve hvězdách,<br class="calibre11"/>
kdo zemře láskou, koho skolí vrah.<br class="calibre11"/>
Ten jeden příklad z dějin postačiž;<br class="calibre11"/>
na spoustu jiných nemám času již.</p>

<p class="mlpverse">Na voze válečném pak stál bůh Mars,<br class="calibre11"/>
ve zbrani, mračný, v pohledu měl zmar,<br class="calibre11"/>
a nad hlavou mu plálo dvojhvězdí,<br class="calibre11"/>
v němž zove se, jak stará skripta dí,<br class="calibre11"/>
z hvězd první Rubeus a druhá Puella.<br class="calibre11"/>
Tak stál ten zbrojný bůh, ten strůjce zla;<br class="calibre11"/>
u jeho nohou bylo vidět vlka<br class="calibre11"/>
krvavých zraků, mrtvolu an hltá.<br class="calibre11"/>
To všechno vystihli tam malíři<br class="calibre11"/>
ke slávě Marta, boha v pancíři.</p>

<p class="mlpverse">Teď stručně ještě navštíviti mám<br class="calibre11"/>
Dianu cudnou, bohyně té chrám,<br class="calibre11"/>
a u popisu prodlít na chvíli.<br class="calibre11"/>
Obrazy na zdech tady slavily<br class="calibre11"/>
lov, ale také čistotu a cud.<br class="calibre11"/>
Kallistó zřel jsem klnout na osud,<br class="calibre11"/>
když Diana, za urážku se mstící,<br class="calibre11"/>
ji proměnila z ženy v medvědici,<br class="calibre11"/>
načež se stala hvězdou polární.<br class="calibre11"/>
A její syn se též stal hvězdou s ní,<br class="calibre11"/>
jak bylo vidět na obraze tom.<br class="calibre11"/>
I Dafné zřel jsem proměněnou v strom<br class="calibre11"/>
(Penea dceru, ne tu bohyni,<br class="calibre11"/>
ne Dianu, jen podobně to zní).<br class="calibre11"/>
V jelena změněn Akteon byl tu,<br class="calibre11"/>
že Dianinu spatřil nahotu;<br class="calibre11"/>
zřel jsem, jak smečkou vlastních psů byl štván<br class="calibre11"/>
a nepoznaný jimi rozerván.<br class="calibre11"/>
A ještě jsem tam viděl, kousek dál,<br class="calibre11"/>
jak Meleagros kdysi kance štval<br class="calibre11"/>
s tou Atalanté a též s ostatními,<br class="calibre11"/>
co do nepřízně padli Dianiny.<br class="calibre11"/>
A dalších zkazek mnoho měl ten kout,<br class="calibre11"/>
teď však mě nechce žádná napadnout.</p>

<p class="mlpverse">A na jelenu božská jela si,<br class="calibre11"/>
ve smečce měla u nohou své psy<br class="calibre11"/>
a za podnoží měla luny půl,<br class="calibre11"/>
neb větší díl se jí už rozplynul.<br class="calibre11"/>
Šat měla svěží jako zeleň luk;<br class="calibre11"/>
toul měla se šípy a v ruce luk.<br class="calibre11"/>
Skláněla pohled dolů, do stínu,<br class="calibre11"/>
kde Pluto má svou temnou končinu.<br class="calibre11"/>
A před ní žena, jejíž nářek lkavý,<br class="calibre11"/>
neb jí byl porod příliš namáhavý,<br class="calibre11"/>
Dianu volal jako Lucinu:<br class="calibre11"/>
„Když nepomůžeš ty, pak zahynu!“<br class="calibre11"/>
Tak jako živé bylo všechno tu,<br class="calibre11"/>
jen barvy stály spoustu dukátů.<br class="calibre11"/>
Konečně byly šraňky hotovy<br class="calibre11"/>
a Théseus, když viděl, jak se stkví<br class="calibre11"/>
všechny ty chrámy i to divadlo,<br class="calibre11"/>
vše zázračné mu přímo připadlo.<br class="calibre11"/>
Dost o něm však; teď povím, jaký shon<br class="calibre11"/>
měl zatím Arcita a Palamon.</p>

<p class="mlpverse">Návratu jejich přiblížil se den,<br class="calibre11"/>
kdy každý z nich měl přivést do Athén<br class="calibre11"/>
sto pomocníků pro to velké klání.<br class="calibre11"/>
I blížili se, věrni ujednání,<br class="calibre11"/>
a s každým z nich ti jejich rytíři,<br class="calibre11"/>
v patřičné zbroji, v lesklém krunýři.<br class="calibre11"/>
A mnoho lidí myslelo si hned,<br class="calibre11"/>
že ode dne, co světem stojí svět,<br class="calibre11"/>
a v kterémkoli božím světadílu,<br class="calibre11"/>
pokud jde o ctnost rytířskou a sílu,<br class="calibre11"/>
se sotva sešli tací vybraní.<br class="calibre11"/>
Každý, kdo rád měl rytířování<br class="calibre11"/>
a kdo své jméno toužil proslavit,<br class="calibre11"/>
žadonil, aby při té hře směl být,<br class="calibre11"/>
a kdo byl vybrán, ten byl přešťasten.<br class="calibre11"/>
Vždyť kdyby zítra měl být turnaj ten,<br class="calibre11"/>
víte, že každý, kdo sám rytíř je<br class="calibre11"/>
a sílu má a věrně miluje,<br class="calibre11"/>
ať v Anglii anebo bůhvíkde,<br class="calibre11"/>
by nadevšecko zatoužil být zde,<br class="calibre11"/>
pro dámu bít se. <span class="mlpznakkurziva11b">Benedicite!</span><br class="calibre11"/>
Jak srdce plesá při myšlence té!</p>

<p class="mlpverse">To cítili, kdož s Palamonem jeli;<br class="calibre11"/>
a mnohý rytíř harcoval s ním smělý.<br class="calibre11"/>
Někteří krunýř k zbroji vzali si,<br class="calibre11"/>
ti brnění anebo kyrysy,<br class="calibre11"/>
ten vpřed i vzad si připjal pancíře,<br class="calibre11"/>
ten pruský štít měl, jiní puklíře,<br class="calibre11"/>
ten obrnil si pancířem i nohy,<br class="calibre11"/>
ten palcát měl a sekyru nes mnohý.<br class="calibre11"/>
Co známe dnes, bylo i zastara.<br class="calibre11"/>
Tak, jak jsem řek, se každý postaral<br class="calibre11"/>
dle vlastní chuti o svou zbraň a zbroj.<br class="calibre11"/>
Hned s Palamonem vpředu vedl voj<br class="calibre11"/>
král Lykurgos, jenž v zemi Trácké vlád.<br class="calibre11"/>
Měl mužnou tvář, vous černý zřel jsi vlát,<br class="calibre11"/>
a v očních důlcích světla očí žhavá<br class="calibre11"/>
hned hrála do žluti, hned do krvava.<br class="calibre11"/>
Měl pohled jako okřídlený lev,<br class="calibre11"/>
zpod nasupených brv se zahleděv.<br class="calibre11"/>
Údy měl mocné, sílu kamennou,<br class="calibre11"/>
byl silných paží, statný v ramenou.<br class="calibre11"/>
Jak ve zvyku má jeho rodná zem,<br class="calibre11"/>
jel vysoko na voze zlaceném,<br class="calibre11"/>
v němž bílí býci byli zapřaženi.<br class="calibre11"/>
Namísto erbu oblék přes brnění<br class="calibre11"/>
medvědí kůži zčernalou, kde z tlap<br class="calibre11"/>
jak třpytné zlato blýskal každý dráp.<br class="calibre11"/>
A jeho hříva, nazad sčesaná,<br class="calibre11"/>
leskla se jako peří havrana;<br class="calibre11"/>
a těžkou zlatou korunu měl na ní,<br class="calibre11"/>
z níž blyštilo to drahokamů hrání,<br class="calibre11"/>
byl samý rubín, samé démanty.<br class="calibre11"/>
A bílé psy měl jako trabanty,<br class="calibre11"/>
velké jak býky, dvacet bylo jich,<br class="calibre11"/>
k štvanici lvů či v stopách jeleních.<br class="calibre11"/>
Z nich náhubkem byl každý opatřen<br class="calibre11"/>
v obojcích zlatých s kroužkem pro řemen.<br class="calibre11"/>
A pánů sto měl ve své družině;<br class="calibre11"/>
ve skvělé zbroji jeli hrdinně.</p>

<p class="mlpverse">A s Arcitou, dle starých historií,<br class="calibre11"/>
byl Emetrius, vládce nad Indií.<br class="calibre11"/>
Jel na brůně, jež byla kryta plátem<br class="calibre11"/>
a jejíž postroj krumplován byl zlatem;<br class="calibre11"/>
a vypadal jak sám bůh zbraní Mars.<br class="calibre11"/>
Erbovní roucho měl pak z města Tars,<br class="calibre11"/>
a na něm bílé perly kulaté.<br class="calibre11"/>
A sedlo tepané měl ve zlatě<br class="calibre11"/>
a naleštěné. S ramen plášť mu vlál<br class="calibre11"/>
a z něho požár rubínový plál.<br class="calibre11"/>
A jeho světlý, kučeravý vlas<br class="calibre11"/>
jak zlato zářil, jako slunka jas.<br class="calibre11"/>
Nos pyšný měl a v očích žlutou zář,<br class="calibre11"/>
rty okrouhlé a brunátnou měl tvář,<br class="calibre11"/>
kde několik mu naskočilo pih,<br class="calibre11"/>
z černé a žluté barvy smíšených.<br class="calibre11"/>
Měl pohled lva. A asi dvacet pět<br class="calibre11"/>
mu bylo, myslím, tehdy právě let.<br class="calibre11"/>
Vousy měl mladé, bujně pučící,<br class="calibre11"/>
a hlas jak troubu hromem zvučící.<br class="calibre11"/>
A vínek z vavřínu mu zdobil skráň,<br class="calibre11"/>
byl utěšeně svěží pohled naň.<br class="calibre11"/>
Na ruku si mu krotký orel sed,<br class="calibre11"/>
miláček jeho, bělostný co květ.<br class="calibre11"/>
A s ním sto pánů, samí rytíři;<br class="calibre11"/>
krom hlavy byli celí v pancíři<br class="calibre11"/>
a nikdo nebyl vystrojen z nich chabě.<br class="calibre11"/>
Vždyť samý král a vévoda a hrabě<br class="calibre11"/>
v té společnosti navázali svazky<br class="calibre11"/>
pro rozkvět rytířství a k službě lásky.<br class="calibre11"/>
A po boku se nesli královi<br class="calibre11"/>
levharti krotcí a též pyšní lvi.</p>

<p class="mlpverse">A tak ti mocní páni přijeli<br class="calibre11"/>
do Athén takhle jednou v neděli,<br class="calibre11"/>
hned v hodině po slunce východu.<br class="calibre11"/>
A Thésea pak, ctného vévodu,<br class="calibre11"/>
jsi mohl zřít, jak vítal všechny hosty<br class="calibre11"/>
a dal jim nocleh podle důstojnosti<br class="calibre11"/>
a hostil je a hýčkal o překot,<br class="calibre11"/>
aby byl pobyt u něho všem vhod,<br class="calibre11"/>
až jeden hlas šel, takovou že péči<br class="calibre11"/>
ve světě někdo sotvakdy už předčí.<br class="calibre11"/>
O stolování, o hudbě a pění,<br class="calibre11"/>
o vévodských těch síní zařízení,<br class="calibre11"/>
o tom, kdo seděl výš a kdo zas dole,<br class="calibre11"/>
o pannách, které závodily v kole,<br class="calibre11"/>
či které byly největší tam krásky,<br class="calibre11"/>
o tom, kdo nejlíp zbásnil city lásky,<br class="calibre11"/>
o tom, jak všichni pro dary si šli,<br class="calibre11"/>
či o hřadu, kde měli sokoly,<br class="calibre11"/>
či jací psi tam lísali se k nim —<br class="calibre11"/>
o tom se nyní ani nezmíním,<br class="calibre11"/>
leč dál pokročím ve své povídce;<br class="calibre11"/>
teď přijde vrchol; proto slyš, kdo chce!</p>

<p class="mlpverse">V nedělní onu noc, ač byla tma,<br class="calibre11"/>
Palamon zaslech pění skřivana<br class="calibre11"/>
(dvě hodiny ač byly do svítání,<br class="calibre11"/>
skřivánek přece dal se do zpívání),<br class="calibre11"/>
a nábožně a s vroucím srdcem vstal,<br class="calibre11"/>
aby se na pouť zbožnou odebral<br class="calibre11"/>
do stánku krásné paní Kythéry.<br class="calibre11"/>
(Venuši míním, plnou nádhery.)<br class="calibre11"/>
Tak v její hodinu se vydal tam,<br class="calibre11"/>
kde na kolbišti stál ten její chrám.<br class="calibre11"/>
Pokorně před ní na kolena pad<br class="calibre11"/>
a z hloubi srdce započal k ní lkát:<br class="calibre11"/>
„Ó kráso krásek, božská paní má,<br class="calibre11"/>
Jovova dcero, ženo Vulkána,<br class="calibre11"/>
ty, kterou hora Citheron se stkví,<br class="calibre11"/>
pro svoji vášeň k Adonisovi<br class="calibre11"/>
měj slitování! Viz mých slzí proud<br class="calibre11"/>
a modlitby mé rač si povšimnout!<br class="calibre11"/>
Ach běda mi! Což někdo slova zná,<br class="calibre11"/>
jež vylíčí má muka pekelná?<br class="calibre11"/>
Což z tíhy srdce vypovědět lze,<br class="calibre11"/>
jak strašně trpím? Koktám uboze<br class="calibre11"/>
po milosti tvé. Paní má, ty víš,<br class="calibre11"/>
jak soužím se, ty bol můj pochopíš!<br class="calibre11"/>
Uvaž jej, skloň se nad mým trápením,<br class="calibre11"/>
a já pak budu věrným sluhou tvým;<br class="calibre11"/>
vždy věrně pro tě bojovati budu,<br class="calibre11"/>
vyhlásím válku cudnosti a studu,<br class="calibre11"/>
když pomůžeš mi, to ti přísahám.<br class="calibre11"/>
Já o rytířskou pověst málo dbám<br class="calibre11"/>
a nechci, věru, zítra zvítězit<br class="calibre11"/>
jen pro věhlas, pro marné slávy třpyt,<br class="calibre11"/>
pro chválu diváků a pro třesk zbraní,<br class="calibre11"/>
leč toužím po dívce, po milování,<br class="calibre11"/>
chci Emílii; vidíš, jak ti sloužím.<br class="calibre11"/>
Poraď mi, jak, jak získat, po čem toužím!<br class="calibre11"/>
Já nedbám o to, v tom to nevězí,<br class="calibre11"/>
zdali snad já, či oni zvítězí,<br class="calibre11"/>
jen lásku svou chci sevřít v náručí.<br class="calibre11"/>
Vždyť jestli Mars zdar v boji zaručí,<br class="calibre11"/>
ty zase vládneš v nebesích tou silou,<br class="calibre11"/>
že na tvé přání dostanu svou milou.<br class="calibre11"/>
A za to já, kam ve světě se hnu,<br class="calibre11"/>
na oltáři ti oheň zažehnu<br class="calibre11"/>
a ctít tě budu do skonání až.<br class="calibre11"/>
Jestli však, paní, jinou vůli máš,<br class="calibre11"/>
ať Arcita mi zítřejšího dne<br class="calibre11"/>
to srdce raděj kopím probodne.<br class="calibre11"/>
Pak na světě mě nic už nedrží,<br class="calibre11"/>
když Arcita mou paní obdrží.<br class="calibre11"/>
Toť moje modlitba, má krásná paní;<br class="calibre11"/>
dej na mou lásku, slyš mé naříkání!“</p>

<p class="mlpverse">Když dokončil svou prosbu v dojetí,<br class="calibre11"/>
náš Palamon se podjal oběti,<br class="calibre11"/>
se zbožnou myslí, podle předpisů,<br class="calibre11"/>
leč jejího se zdržím popisu.<br class="calibre11"/>
Tu konečně se obraz Venušin<br class="calibre11"/>
přece jen zachvěl, čehož on si všim<br class="calibre11"/>
a chápal to jak schválení své snahy.<br class="calibre11"/>
A byť moh z věštby soudit na průtahy,<br class="calibre11"/>
o šťastném konci moh být bez pochyb,<br class="calibre11"/>
a cestou domů hned mu bylo líp.</p>

<p class="mlpverse">Po Palamonu, v třetí hodině<br class="calibre11"/>
poté, co zašel k stánku bohyně,<br class="calibre11"/>
se sluncem vstavši, k poctě Dianině<br class="calibre11"/>
se Emílie brala do svatyně.<br class="calibre11"/>
A vzala s sebou všechny svoje panny;<br class="calibre11"/>
posvátný oheň nesly přichystaný,<br class="calibre11"/>
i kadidlo a roucha vzápětí,<br class="calibre11"/>
vše připraveno k slavné oběti.<br class="calibre11"/>
Nic nechybělo; ještě drobnost jinou:<br class="calibre11"/>
nesly též s sebou rohy s medovinou.<br class="calibre11"/>
Čalouny chrámu stoupal vonný dým<br class="calibre11"/>
a Emílie s citem oddaným<br class="calibre11"/>
se jala vodou ze studánky mýt.<br class="calibre11"/>
Já netroufám si popsat její rit,<br class="calibre11"/>
leč jenom zhruba, velmi všeobecně,<br class="calibre11"/>
ač mnozí by to vyslechli snad vděčně,<br class="calibre11"/>
a byť i čistě vidí, kdo je čistý,<br class="calibre11"/>
raději mlčím, abych byl si jistý.<br class="calibre11"/>
Vlas měla sčesaný, leč bez pletence,<br class="calibre11"/>
a na něm snítku dubového věnce.<br class="calibre11"/>
A roznítila potom na oltáři<br class="calibre11"/>
dva svaté ohně, v jejichž třpytné záři<br class="calibre11"/>
pak vykonala další obřady,<br class="calibre11"/>
jak Statius svou knihu rozvádí.<br class="calibre11"/>
Když oheň plál už, ona oddaně<br class="calibre11"/>
se obrátila takto k Dianě:<br class="calibre11"/>
„Bohyně hvozdů, neposkvrněná,<br class="calibre11"/>
již nebe, zem i moře stejně zná,<br class="calibre11"/>
jež ovládáš i Pluta temnou říš,<br class="calibre11"/>
bohyně panen, o mém srdci víš<br class="calibre11"/>
už odedávna, znáš mě, svoji děvu.<br class="calibre11"/>
Ó chraň mě od pomsty a svého hněvu,<br class="calibre11"/>
jímž Akteona krutě ztrestalas!<br class="calibre11"/>
Bohyně cudná, vyslyš teď můj hlas:<br class="calibre11"/>
Chci žíti v panenství, to je mi vším,<br class="calibre11"/>
a po lásce a muži netoužím.<br class="calibre11"/>
Jsem dosud panna z té tvé družiny<br class="calibre11"/>
a lov a honba, to jsou moje sny;<br class="calibre11"/>
tvé bujné hvozdy jsou mou touhou sladkou,<br class="calibre11"/>
a nechci býti manželkou a matkou<br class="calibre11"/>
a nemohu být společnicí muže.<br class="calibre11"/>
Ó paní, pomoz, jenom ty to zmůžeš,<br class="calibre11"/>
ty, která v jedno spájíš božství trojí!<br class="calibre11"/>
Smiř Palamona, co tak o mne stojí,<br class="calibre11"/>
s tím Arcitou, co trpce prahne po mně,<br class="calibre11"/>
a mír jim popřej, o to prosím skromně!<br class="calibre11"/>
Přej mi tu milost, to, a víc už ne!<br class="calibre11"/>
A jejich srdce odvrať ode mne,<br class="calibre11"/>
ať všechna jejich touha palčivá,<br class="calibre11"/>
ten oheň, který oba poštívá,<br class="calibre11"/>
buď uhasne, či pryč se obrátí!<br class="calibre11"/>
Nechceš-li však mi toho dopřáti,<br class="calibre11"/>
a jestli je to moje určení,<br class="calibre11"/>
že jeden z nich se se mnou ožení,<br class="calibre11"/>
toho mi dej, kdo miluje mne víc!<br class="calibre11"/>
Hleď, hořké slzy kanou na mou líc,<br class="calibre11"/>
ó panno panen, čistá bohyně,<br class="calibre11"/>
cudnosti naší božská strážkyně,<br class="calibre11"/>
mé panenství mi chraň a opatruj,<br class="calibre11"/>
a zasvětím ti celý život svůj!“</p>

<p class="mlpverse">Co Emílie dlela v modlitbě,<br class="calibre11"/>
z oltáře jasně plála světla dvě.<br class="calibre11"/>
Tu viděla však div: ten jeden plamen<br class="calibre11"/>
se zatřepetal, jako něčím zmámen,<br class="calibre11"/>
a opět vzplál, a druhý plamen zas<br class="calibre11"/>
najednou do tmy černočerné zhas.<br class="calibre11"/>
A zhasínaje vydal zvláštní sten,<br class="calibre11"/>
jako když v ohni hoří čerstvý kmen.<br class="calibre11"/>
Když plamen vydal pohřební ten zpěv,<br class="calibre11"/>
vyronil v kapkách cosi jako krev.<br class="calibre11"/>
Tu Emílie jako v mátohách začala křičet,<br class="calibre11"/>
tak ji zmohl strach; vždyť nevěděla,<br class="calibre11"/>
co to znamená, a naříkala jako šílená.<br class="calibre11"/>
Tak lítostivě lkala, zlekaná,<br class="calibre11"/>
až zjevila se před ní Diana.<br class="calibre11"/>
Lovkyně s lukem pokročila blíž<br class="calibre11"/>
a pravila: „Má dcero, pláč svůj ztiš!<br class="calibre11"/>
Velkými bohy je ti souzeno<br class="calibre11"/>
a provždy zapsáno a stvrzeno,<br class="calibre11"/>
že dostaneš se jednomu z těch dvou,<br class="calibre11"/>
co prošli pro tě strázní takovou;<br class="calibre11"/>
leč kterému, to nesmím říci teď.<br class="calibre11"/>
A nyní půjdu; dobře si tu veď!<br class="calibre11"/>
Plamen, co zářil a už nezáří,<br class="calibre11"/>
ti objasnit měl na mém oltáři<br class="calibre11"/>
osud tvé lásky, kterak určen jest.“</p>

<p class="mlpverse">A s těmi slovy zazněl šípů chřest<br class="calibre11"/>
a řinčení, jak pryč se vzdalujíc,<br class="calibre11"/>
se božská panna rozplynula v nic.<br class="calibre11"/>
Tu Emílie v moci záhadné<br class="calibre11"/>
jen šeptala si: „Jak to dopadne?<br class="calibre11"/>
Ochraně božské tvé se poroučím,<br class="calibre11"/>
má Diano, jsem všecka k službám tvým!“</p>

<p class="mlpverse">Pak rovnou cestou zamířila domů;<br class="calibre11"/>
já nemám už, co víc bych přidal k tomu.</p>

<p class="mlpverse">V hodině příští, právě v Martův čas,<br class="calibre11"/>
k Martovu chrámu Arcita spěl zas,<br class="calibre11"/>
k zbrojnému bohu jda se pomodlit,<br class="calibre11"/>
jak pohanský to předpisoval rit.<br class="calibre11"/>
S pokorným srdcem, s duší oddanou<br class="calibre11"/>
přednesl takto bohu prosbu svou:</p>

<p class="mlpverse">„Ó mocný bože, jehož v dálném kraji<br class="calibre11"/>
Trácie chladné nejvíc uctívají,<br class="calibre11"/>
ty, který všude, v každé světa zemi,<br class="calibre11"/>
všem bitvám vládneš svými otěžemi<br class="calibre11"/>
a rozhoduješ o štěstěně v boji,<br class="calibre11"/>
ode mne přijmi zbožnou oběť moji!<br class="calibre11"/>
A shledáš-li mé mládí dostatečným,<br class="calibre11"/>
i sílu mou, abych byl sluhou vděčným<br class="calibre11"/>
tvé velebnosti, smím-li býti tvůj,<br class="calibre11"/>
pak bolest mou, ó bože, polituj<br class="calibre11"/>
pro onen žár, co vnik i do tvých žil,<br class="calibre11"/>
když palčivě jsi kdysi zatoužil<br class="calibre11"/>
Venuši sličnou horce obejmout,<br class="calibre11"/>
milostnou krásku, která nezná pout;<br class="calibre11"/>
vždyť po vůli ti byla v náručí<br class="calibre11"/>
Venuše tvá, ta tvoje nejsladší,<br class="calibre11"/>
ač jsi měl smůlu — Vulkán ve svou síť<br class="calibre11"/>
s ní, se svou ženou záletnou, tě chyt.<br class="calibre11"/>
A když v tvém srdci byla bolest táž,<br class="calibre11"/>
měj slitování s žalem, který znáš!<br class="calibre11"/>
Jsem mlád a nezkušený, však to víš,<br class="calibre11"/>
a víc mě zkrušila ta lásky tíž<br class="calibre11"/>
než kohokoli, kdo kdy miloval.<br class="calibre11"/>
Vždyť ona, pro niž snáším všechen žal,<br class="calibre11"/>
dbá pramálo, že prahnu po ní žízní.<br class="calibre11"/>
A dříve, nežli všimne si mě s přízní,<br class="calibre11"/>
to abych v těžkém boji zvítězil!<br class="calibre11"/>
A k tomu se mi nedostává sil,<br class="calibre11"/>
když nepomůžeš, dím to upřímně.<br class="calibre11"/>
Prosím tě tedy, zítra stůj při mně;<br class="calibre11"/>
vždyť oheň týž a téhož plamene,<br class="calibre11"/>
jímž ty jsi hořel, spaluje teď mne;<br class="calibre11"/>
a vítězstvím mě zítra obdaruj!<br class="calibre11"/>
Tvá bude sláva — jen boj bude můj.<br class="calibre11"/>
Nadevše budu uctívat tvůj chrám<br class="calibre11"/>
a pro tebe se třeba všeho vzdám<br class="calibre11"/>
a ve tvé službě vycedím i krev.<br class="calibre11"/>
V tvůj svatostánek dám svou korouhev<br class="calibre11"/>
a všechnu zbroj své celé družiny<br class="calibre11"/>
a nadosmrti, po všechny své dny<br class="calibre11"/>
budu ti věčný oheň zažíhat.<br class="calibre11"/>
A ještě jeden příslib chci ti dát:<br class="calibre11"/>
Svůj splývající dlouhý vlas a vous,<br class="calibre11"/>
do nichž se dosud nikdy nezakous<br class="calibre11"/>
ni nůžek ani břitvy ostrý břit,<br class="calibre11"/>
ti v oběť dám, co sluha tvůj chci žít.<br class="calibre11"/>
S palčivou trýzní, pane, soucit měj,<br class="calibre11"/>
víc nežádám, jen vítězství mi dej!“</p>

<p class="mlpverse">Když Arcita se domodlil, tu kruh,<br class="calibre11"/>
jenž visel na dveřích, kde vládl bůh,<br class="calibre11"/>
tak zarachotil krupobitím ran,<br class="calibre11"/>
až Arcita se vztyčil vylekán.<br class="calibre11"/>
Ohně, jež měly svítit na oltář,<br class="calibre11"/>
po celém chrámu rozlily svou zář<br class="calibre11"/>
a prostorem se nesla vůně mdlá,<br class="calibre11"/>
když Arcita hrst přidal kadidla<br class="calibre11"/>
a vztáhl ruce nad plameny svěc<br class="calibre11"/>
v obřadu dalším, až pak nakonec<br class="calibre11"/>
zazněla zbroj, jako by bůh se třás,<br class="calibre11"/>
a zastřeně se ozval tichý hlas<br class="calibre11"/>
a nezřetelně řekl: „Zvítězíš!“<br class="calibre11"/>
Z Arcity spadla tímto slovem tíž,<br class="calibre11"/>
Martovi dík vzdal za tu vyhlídku<br class="calibre11"/>
a zpět se vydal k svému příbytku,<br class="calibre11"/>
tak blažený, jak ve slunci je pták.</p>

<p class="mlpverse">Leč v nebesích se černal sporu mrak<br class="calibre11"/>
pro ony sliby; nastal svár té vnadné<br class="calibre11"/>
Venuše, která mocí lásky vládne,<br class="calibre11"/>
a Marta, boha železa a zbraní.<br class="calibre11"/>
Jupiter marně hledal narovnání,<br class="calibre11"/>
až Saturn pobledlý a studený,<br class="calibre11"/>
jenž mnoho znal a zažil dávné dny,<br class="calibre11"/>
vynašel cestu, kterak míru dojít<br class="calibre11"/>
a jak je všechny stejně uspokojit.<br class="calibre11"/>
Zkušenost, věru, není na škodu<br class="calibre11"/>
a v moudrosti má stáří výhodu;<br class="calibre11"/>
starce lze přebít, ne však přeřadit.<br class="calibre11"/>
A Saturn tedy, aby zavlád klid,<br class="calibre11"/>
ač s povahou svou jistě v rozporu,<br class="calibre11"/>
léčivou rukou zasáh do sporu.<br class="calibre11"/>
„Má dcero Venuše,“ děl starý bůh,<br class="calibre11"/>
„tak široký je běhu mého kruh,<br class="calibre11"/>
že těžko poznáš té mé moci práh.<br class="calibre11"/>
Utápím lidi v mořských hlubinách,<br class="calibre11"/>
žalářům vládnu, vrhám do temnic<br class="calibre11"/>
a ovládám též smyčky šibenic;<br class="calibre11"/>
mnou vedeni jsou vzpurní buřiči,<br class="calibre11"/>
dav reptavý i tajní traviči;<br class="calibre11"/>
má je i smrt a pomsta krvavá,<br class="calibre11"/>
když na nebi dlím ve znamení Lva.<br class="calibre11"/>
Rozmetám zdivo třeba v paláci,<br class="calibre11"/>
a mocné věže, trámy pokácím<br class="calibre11"/>
jak na tesaře, tak i v důlní hloub;<br class="calibre11"/>
já srazil Samsona a strh mu sloup.<br class="calibre11"/>
Choroby z chladu, to je moje práce,<br class="calibre11"/>
i temná zrada, podlé machinace,<br class="calibre11"/>
a pohledem svým rozpoutávám mor.<br class="calibre11"/>
Tak neplač už! Já urovnám váš spor.<br class="calibre11"/>
Ten Palamon tvůj, co se k tobě modlí,<br class="calibre11"/>
má mít svou paní, jak už jste se shodli.<br class="calibre11"/>
Mars též však musí svému rytíři<br class="calibre11"/>
slib vyplnit. Tím svár se usmíří,<br class="calibre11"/>
třebaže máte různou letoru,<br class="calibre11"/>
která vás denně žene do sporu;<br class="calibre11"/>
jsem praděd tvůj a splním ti, co chceš;<br class="calibre11"/>
už tedy neplač; svoje dostaneš!“</p>

<p class="mlpverse">Teď opustím zas bohy v jejich výši,<br class="calibre11"/>
Marta i tu, jež vládne lásky říší,<br class="calibre11"/>
abych vám prostě, jak to svedu, řek,<br class="calibre11"/>
jaký byl celé věci výsledek.</p>

<h3 class="mlpuroven3basne" id="sigil_toc_id_4">Zde končí část třetí a začíná
se část čtvrtá</h3>

<p class="mlpverse">Ten den byl v městě velký hodokvas<br class="calibre11"/>
a k tomu ještě krásný máje čas<br class="calibre11"/>
a všichni byli velmi veselí<br class="calibre11"/>
v tanci a ve hře celé pondělí<br class="calibre11"/>
a ctili činem lásky majestát.<br class="calibre11"/>
A proto jen, že měli časně vstát,<br class="calibre11"/>
aby se mohli dívat na klání,<br class="calibre11"/>
mysleli noc tu přec jen na spaní.<br class="calibre11"/>
A příští jitro, den jak vstal, tu táh<br class="calibre11"/>
dokola kolem po všech hospodách<br class="calibre11"/>
výstroje břink a cink a ržání koní.<br class="calibre11"/>
To páni na ořích a na komoních<br class="calibre11"/>
ve hloučcích četných jeli k paláci.<br class="calibre11"/>
Zde podívat ses mohl na práci<br class="calibre11"/>
vší možné zbroje, viděls ve výběru<br class="calibre11"/>
pasířské divy, kouzla tapicérů,<br class="calibre11"/>
skvoucí se štíty, přílby, čabraky,<br class="calibre11"/>
helmice, pláty, přes ně povlaky;<br class="calibre11"/>
v nádheře plné pány na koních,<br class="calibre11"/>
rytíře, houfy pážat kolem nich<br class="calibre11"/>
k připnutí helmy, k píky broušení,<br class="calibre11"/>
k cídění štítů, k vazbě řemení.<br class="calibre11"/>
Kde bylo třeba, vždy se někdo mih;<br class="calibre11"/>
žvýkali oři v zlatých otěžích,<br class="calibre11"/>
zpěněni celí; zbrojíři tam sem<br class="calibre11"/>
se hnali s pilníkem či s kladivem.<br class="calibre11"/>
Šli zbrojnoši, šel zástup mnoha hlav,<br class="calibre11"/>
s obušky v rukou nahrnul se dav.<br class="calibre11"/>
Píšťaly, trubky, bubny, polnice<br class="calibre11"/>
volaly k bitvě, břeskně vřeštíce.<br class="calibre11"/>
V paláci plném lidí na přetřes<br class="calibre11"/>
otázka přišla, který Théban dnes<br class="calibre11"/>
vyhraje bitvu; tady dva, tam tři<br class="calibre11"/>
ve hloučcích stáli, rozvíjeli při;<br class="calibre11"/>
ten držel s černovousem, jiný s tím,<br class="calibre11"/>
co lysý byl, ten zase s vlasatým;<br class="calibre11"/>
ten mínil: „Tihle, co se chmurně mračí,<br class="calibre11"/>
se sekerami, to jsou, pane, rváči!“<br class="calibre11"/>
Tak dlouhý čas po slunce východu<br class="calibre11"/>
síň byla ještě plná dohadů.<br class="calibre11"/>
Ten hluk a lomoz a to věčné hraní<br class="calibre11"/>
přetrhlo brzy Théseovi spaní,<br class="calibre11"/>
leč vyčkal ještě ve svých komnatách,<br class="calibre11"/>
než překročili s břeskným tušem práh<br class="calibre11"/>
ti thébští reci; uvítal je tam<br class="calibre11"/>
a potom k oknu posadil se sám,<br class="calibre11"/>
vystrojen tak, jak božstvo na trůně.<br class="calibre11"/>
Tu lid se hrnul hold vzdát koruně<br class="calibre11"/>
a uvidět ho v okně paláce<br class="calibre11"/>
a vyslechnout, co poroučí a chce.</p>

<p class="mlpverse">„Hej,“ zvolal herold z výše lešení.<br class="calibre11"/>
A když hluk davu došel ztišení<br class="calibre11"/>
a v zástupu se ani nepohnuli,<br class="calibre11"/>
zjevil jim mocnou vladařovu vůli:<br class="calibre11"/>
„Pán v moudrosti své znovu promyslev,<br class="calibre11"/>
že zbytečně by prolila se krev,<br class="calibre11"/>
z níž pochází tak ušlechtilý rod,<br class="calibre11"/>
kdyby se měli bíti o život,<br class="calibre11"/>
chce dřívější svůj záměr změniti<br class="calibre11"/>
a zabránit tím krveprolití.<br class="calibre11"/>
A hrdlem propad ten ze zápasníků,<br class="calibre11"/>
kdo ostrý šíp či sekyru či dýku<br class="calibre11"/>
by s sebou vzal či poslal do arény.<br class="calibre11"/>
Ni bodnou zbraň, ni tulich nabroušený<br class="calibre11"/>
nikdo ať s sebou dovnitř nebéře!<br class="calibre11"/>
Každý jen jednou smí pak soupeře<br class="calibre11"/>
napadnout koňmo zahroceným kopím.<br class="calibre11"/>
Vším smí se bít, kdo po pádu se vzchopí.<br class="calibre11"/>
A přemožený ať se odebéře<br class="calibre11"/>
ne na smrt, ale k oné bariéře,<br class="calibre11"/>
jež z obou stran je vytyčena již,<br class="calibre11"/>
tam dovlečen buď a tam zůstaniž!<br class="calibre11"/>
Kdyby byl zajat vůdce jedné strany<br class="calibre11"/>
či jeho sok pad od smrtelné rány,<br class="calibre11"/>
tím okamžikem bude po boji.<br class="calibre11"/>
Bůh s vámi! Vpřed! Jen silný obstojí!<br class="calibre11"/>
Mlatem a mečem běžte potýkat se!<br class="calibre11"/>
A teď svou cestou! Tak si přeje vládce!“</p>

<p class="mlpverse">Hlas lidu jásavý až do nebes<br class="calibre11"/>
v radosti prudké výkřikem se vznes.<br class="calibre11"/>
„Dobrého pána našeho Bůh chraň,<br class="calibre11"/>
že nechce krví potřísniti zbraň!“</p>

<p class="mlpverse">Tu rozezněl se trubek vřesk a šum<br class="calibre11"/>
a společnost se dala ke šraňkům;<br class="calibre11"/>
za řadou řada vjela do ulic,<br class="calibre11"/>
kde zlaté fábory jim vlály vstříc.<br class="calibre11"/>
Vznešený vládce vpravdě jel jak pán,<br class="calibre11"/>
a Thébani dva z obou jeho stran,<br class="calibre11"/>
a královna pak s Emílií sestrou<br class="calibre11"/>
a za nimi pak jely řadou pestrou<br class="calibre11"/>
ostatní houfce, podle stupnice.<br class="calibre11"/>
Projeli dlouhé městské ulice<br class="calibre11"/>
a včas přijeli k místu toho klání;<br class="calibre11"/>
neprošla ještě plně doba ranní.</p>

<p class="mlpverse">Théseus na trůn sed si v slávě vší<br class="calibre11"/>
s královskou chotí a svou švegruší<br class="calibre11"/>
a dámy zasedly pak postupně<br class="calibre11"/>
a ostatní se drali na stupně.<br class="calibre11"/>
Tu ze západu, branou pod Martem,<br class="calibre11"/>
vjel dovnitř Arcita i se svým stem,<br class="calibre11"/>
až vlály jejich rudé korouhve.<br class="calibre11"/>
I Palamon v té chvíli přived své<br class="calibre11"/>
z východní strany, branou pod Venuší,<br class="calibre11"/>
s praporcem bílým, s odhodlanou duší.<br class="calibre11"/>
A nenašel bys v žádné zemi svatě<br class="calibre11"/>
voje tak stejné od hlavy až k patě,<br class="calibre11"/>
tak vyrovnané, byť bys hledal věk.<br class="calibre11"/>
Vždyť nikdo by si netrouf, aby řek,<br class="calibre11"/>
který z nich měl snad v něčem výhodu,<br class="calibre11"/>
co do cti, stáří, či co do rodu;<br class="calibre11"/>
tak rovnými si byli protivníky.<br class="calibre11"/>
I vytvořili bojovné dva šiky.<br class="calibre11"/>
Když jménem čten byl nahlas každý sok<br class="calibre11"/>
a nepřišlo se v počtu na úskok,<br class="calibre11"/>
zaklaply brány, zazněl mocný hlas:<br class="calibre11"/>
„Rytíři hrdí, k činu volám vás!“</p>

<p class="mlpverse">Sbor hlasatelů přestal hemžit se;<br class="calibre11"/>
povelem k boji vřískly polnice<br class="calibre11"/>
a pak už z východu i západu<br class="calibre11"/>
se dvě stě dřevcí zvedlo k výpadu.<br class="calibre11"/>
Teď vidíte je všechny v útoku;<br class="calibre11"/>
teď ostruhy se vbodly do boku;<br class="calibre11"/>
teď mocné ratiště štít zarazí,<br class="calibre11"/>
až srdce cítí prudké nárazy.<br class="calibre11"/>
Dvacet stop létly třísky; oštěp třesk;<br class="calibre11"/>
tu jasným stříbrem zaplál mečů blesk.<br class="calibre11"/>
Pod prudkou ranou praskla přílbice;<br class="calibre11"/>
praménky krve hrkly crčíce.<br class="calibre11"/>
Pod mlatem kosti měnily se v tříšť.<br class="calibre11"/>
Tam bil se kdosi v krvi tratolišť.<br class="calibre11"/>
Tam klopýt silný oř a už byl pryč!<br class="calibre11"/>
Tamten se skulil pod nohy jak míč.<br class="calibre11"/>
Ten pěšky s obuškem šel. Povedla<br class="calibre11"/>
se prudká rána; sok spad ze sedla.<br class="calibre11"/>
Ten proboden byl, sebrán byl a jat;<br class="calibre11"/>
ať chtěl či nechtěl, musel vyčkávat<br class="calibre11"/>
za bariérou podle stanovy.<br class="calibre11"/>
Leč totéž se hned stalo sokovi.<br class="calibre11"/>
Théseus časem k osvěžení všech,<br class="calibre11"/>
když chtěli pít, dal chvíli na oddech.<br class="calibre11"/>
Ti thébští reci často během dne<br class="calibre11"/>
si uštědřili rány důkladné,<br class="calibre11"/>
s koně se strhli, prudce zuříce.<br class="calibre11"/>
V údolí Galaf není tygřice,<br class="calibre11"/>
jíž vzali mládě, tolik zarytá<br class="calibre11"/>
v zuřivém záští jako Arcita<br class="calibre11"/>
v žárlivé žízni na sokovu krev.<br class="calibre11"/>
Ni v Belmarii nikdy lítý lev,<br class="calibre11"/>
ani když hladem počne šíleti,<br class="calibre11"/>
tak netouží po krvi oběti,<br class="calibre11"/>
jak Palamon po smrti soka prah.<br class="calibre11"/>
Žárlivé rány vřely na přílbách<br class="calibre11"/>
a z hrudí tryskla prška krvavá.</p>

<p class="mlpverse">Leč vše má konec, všechno přestává.<br class="calibre11"/>
Než nad sluncem se stáhla zlatá clona,<br class="calibre11"/>
král Emetrius napad Palamona,<br class="calibre11"/>
když bil se s Arcitou; ten silný král<br class="calibre11"/>
do těla meč svůj hluboko mu vklál;<br class="calibre11"/>
a Palamon přes všechno snažení<br class="calibre11"/>
byl tuctem mužů vlečen k pažení.<br class="calibre11"/>
Král Lykurg viděl, kterak Palamon<br class="calibre11"/>
je tísněn; pomáhal; byl sklán i on.<br class="calibre11"/>
Ač Emetrius silný byl, z té seče<br class="calibre11"/>
ze sedla letěl na dvě délky meče,<br class="calibre11"/>
jak Palamon ho srazil při pádu;<br class="calibre11"/>
leč marno vše, byl vtažen v ohradu.<br class="calibre11"/>
Nic nezmohlo už jeho srdce lví;<br class="calibre11"/>
byl přemožen a podle úmluvy<br class="calibre11"/>
musil tam zůstat, když byl chycen už.</p>

<p class="mlpverse">Kdy více truchlil kterýkoli muž<br class="calibre11"/>
než Palamon, že zbraně složit měl?<br class="calibre11"/>
Když Théseus ten výjev uviděl,<br class="calibre11"/>
zvolal: „Už dost a konec vaší při!<br class="calibre11"/>
Složte své zbraně všichni soupeři!<br class="calibre11"/>
Chci spravedlivý být k vám oběma:<br class="calibre11"/>
Arcita z Théb ať Emílii má,<br class="calibre11"/>
vyhrál ji v boji, díky štěstěně!“</p>

<p class="mlpverse">Tu zašuměl hlas lidu nadšeně<br class="calibre11"/>
a zaburácel jako hromobití,<br class="calibre11"/>
až zdálo se, že aréna se řítí.<br class="calibre11"/>
Co mohla dělat krásná Venuše,<br class="calibre11"/>
královna lásky? Prohrála teď vše.<br class="calibre11"/>
Plakala, že jí nešlo po vůli,<br class="calibre11"/>
až slzy dolů v šraňky kanuly,<br class="calibre11"/>
a kvílela: „Je veta po mé cti.“<br class="calibre11"/>
„Klid,“ pravil Saturn, „jaké neštěstí?<br class="calibre11"/>
Mars má, co chtěl, a jeho rytíř též;<br class="calibre11"/>
a ty to svoje brzy dostaneš!“</p>

<p class="mlpverse">Hlasitě dují v trouby trubači,<br class="calibre11"/>
křik heroldů, co hrdlo postačí;<br class="calibre11"/>
radost a smích. Ó šťastný Arcito!<br class="calibre11"/>
Teď zjevím však, co bylo zakryto,<br class="calibre11"/>
jaký se, běda, náhle zázrak stal.</p>

<p class="mlpverse">Arcita hrdě přílbu si už sňal,<br class="calibre11"/>
do sedla vsed a ukázal svou líc<br class="calibre11"/>
a cválal rychle Emílii vstříc<br class="calibre11"/>
arénou napříč, hledě na svou paní,<br class="calibre11"/>
kde vítalo ho její pousmání;<br class="calibre11"/>
vždyť všeobecně platí pro ženy,<br class="calibre11"/>
že jdou vždy tam, kam přízeň štěstěny.<br class="calibre11"/>
Tu, když mu srdce zahřál její smích,<br class="calibre11"/>
vyšlehl oheň z hlubin pekelných,<br class="calibre11"/>
seslaný Plutem, jak to Saturn chtěl.<br class="calibre11"/>
A kůň se strachy vzpjal a otáčel,<br class="calibre11"/>
na stranu skočil, klopýtl a pad.<br class="calibre11"/>
A než se Arcita moh podívat,<br class="calibre11"/>
dopadl dolů, rovnou na témě.<br class="calibre11"/>
Jak mrtev ležel, nevstal se země;<br class="calibre11"/>
hruď hruškou sedla byla prorvána.<br class="calibre11"/>
Tak jako mour, jak peruť havrana,<br class="calibre11"/>
sraženou krví zčernal obličej.<br class="calibre11"/>
Se smutkem v srdci odtud nesli jej<br class="calibre11"/>
až do paláce, kde ho ostrý řez<br class="calibre11"/>
krunýře zbavil. Pak jej kdosi nes<br class="calibre11"/>
a uložil jej velmi pečlivě; bylť<br class="calibre11"/>
při vědomí dosud, naživě.<br class="calibre11"/>
A stále volal Emílii svou.</p>

<p class="mlpverse">Vévoda nato s celou družinou<br class="calibre11"/>
se vrátil zase zpátky do Athén,<br class="calibre11"/>
a slavnostně tak skončil tento den;<br class="calibre11"/>
ač sám se trápil pro tu nehodu,<br class="calibre11"/>
ostatním nechtěl kazit pohodu.<br class="calibre11"/>
A doufali též, na smrt že to není,<br class="calibre11"/>
že vyléčí se z toho poranění.<br class="calibre11"/>
A těšila je všechny jiná věc,<br class="calibre11"/>
že nikdo nepadl, ač všichni přec<br class="calibre11"/>
zraněni byli, zvláště jeden z nich,<br class="calibre11"/>
jemuž se oštěp mezi žebra vpích.<br class="calibre11"/>
Na zlomeniny rukou, na rány<br class="calibre11"/>
měl jeden kouzla, druhý balšámy;<br class="calibre11"/>
dryáky, drogy, šalvěj dali pít<br class="calibre11"/>
felčaři v snaze život zachránit.<br class="calibre11"/>
I velký vévoda pak ze všech sil<br class="calibre11"/>
každého těšil, všechny povzbudil,<br class="calibre11"/>
a celou noc pak všichni cizí páni<br class="calibre11"/>
jím byli hoštěni a častováni.<br class="calibre11"/>
A Palamona za ten neúspěch<br class="calibre11"/>
nehaněl nikdo; při turnajích všech<br class="calibre11"/>
taková věc se snadno může stát,<br class="calibre11"/>
potupný tedy nebyl jeho pád.<br class="calibre11"/>
A násilím být tažen k bariéře<br class="calibre11"/>
a nevzdat se, když tucet se jich déře<br class="calibre11"/>
na jediného, býti vláčen prudce<br class="calibre11"/>
za všechny prsty, za nohy i ruce,<br class="calibre11"/>
když pěší chasa útočit se jala<br class="calibre11"/>
a obušky mu koně odehnala,<br class="calibre11"/>
to není hanba — dobře věděli,<br class="calibre11"/>
že ani stínem není zbabělý.</p>

<p class="mlpverse">A proto rozkaz vévoda dal číst,<br class="calibre11"/>
aby tak potřel svár a nenávist:<br class="calibre11"/>
že bojovali statně ti i ti,<br class="calibre11"/>
teď bratrsky ať hledí vyjíti.<br class="calibre11"/>
A dal jim dary podle hodností<br class="calibre11"/>
a po tři dny pak konal slavnosti;<br class="calibre11"/>
a jak se sluší, na den jízdy z města<br class="calibre11"/>
doprovod dal jim, kam je vedla cesta.<br class="calibre11"/>
A všechny cesty domů vedly je,<br class="calibre11"/>
když „sbohem“ dozněla i „adieu“.<br class="calibre11"/>
O bitvě té už nechci plýtvat slovy;<br class="calibre11"/>
teď o Palamonu a Arcitovi.</p>

<p class="mlpverse">Hruď Arcitova otekla a pal<br class="calibre11"/>
se kolem srdce stále zvětšoval.<br class="calibre11"/>
Sražená krev přes felčarů všech um<br class="calibre11"/>
zůstala v těle jako <span class="mlpznakkurziva11b">venenum</span><a href="../Text/canterburske_povidky_034.html#_ftn4" title="" class="pcalibre1 pcalibre" id="_ftnref4"><span class="msofootnotereference"><span class="calibre12"><span class="msofootnotereference"><span class="calibre13">[4]</span></span></span></span></a><br class="calibre11"/>
a žilou pouštění ni pijavky ni nůž<br class="calibre11"/>
ni lektvary mu neprospěly už.<br class="calibre11"/>
Ni žádný dryák ni lék čistící,<br class="calibre11"/>
jejž přirozeným zovou medici,<br class="calibre11"/>
jed nemoh vyhnat, vypudit;<br class="calibre11"/>
a z plic již otékaly rourky průdušnic,<br class="calibre11"/>
a v prsou každý sval až k základu<br class="calibre11"/>
skrz naskrz žrán byl jedem rozkladu.<br class="calibre11"/>
A života mu nezmnožilo dni<br class="calibre11"/>
ni projímadlo ani dávení;<br class="calibre11"/>
bylť celý rozbit v oněch končinách,<br class="calibre11"/>
kde příroda už ztratila svůj vzmach.<br class="calibre11"/>
Když příroda se vzdá, co s felčary?<br class="calibre11"/>
Mastičky, sbohem, běžte pro máry!<br class="calibre11"/>
Tak Arcita už opouštěl náš svět.<br class="calibre11"/>
Tu Emílii přál si uvidět<br class="calibre11"/>
a drahému též vzkázal bratranci<br class="calibre11"/>
a řekl jim, co vylíčit vám chci.</p>

<p class="mlpverse">„Duch bolestí a strašnou trýzní rvaný<br class="calibre11"/>
nemůže sdělit palčivost své rány,<br class="calibre11"/>
má krásná paní, kterou mám tak rád.<br class="calibre11"/>
A tobě především chci odkázat<br class="calibre11"/>
péči o duši mou, když na zemi<br class="calibre11"/>
dny mého života jsou sečteny.<br class="calibre11"/>
Ach, jakou bolest, útrapy a strast,<br class="calibre11"/>
jsem snášel pro tebe tak dlouhý čas!<br class="calibre11"/>
Smrt! Běda! Běda, sladká Emílie,<br class="calibre11"/>
že láska má se tvojí nedožije;<br class="calibre11"/>
má choti, běda, moje vládkyně,<br class="calibre11"/>
královno srdce, která vraždíš mě!<br class="calibre11"/>
Co je náš svět? Co může lidem dát?<br class="calibre11"/>
Dnes vřelý cit a zítra hrob a chlad,<br class="calibre11"/>
kde společnicí je nám jenom tma.<br class="calibre11"/>
Sbohem, má lásko, Emílie má.<br class="calibre11"/>
Něžně mě ještě jednou obejmi,<br class="calibre11"/>
pro lásku boží, sluchu popřej mi!</p>

<p class="mlpverse">Já s Palamonem hezkých roků pár<br class="calibre11"/>
zde na světě jsem rozbroj měl a svár<br class="calibre11"/>
pro lásku k tobě, pro svou žárlivost.<br class="calibre11"/>
Kéž Jupiter mě vezme na milost,<br class="calibre11"/>
když nyní věrně, svědomitě chci<br class="calibre11"/>
promluvit o tom věrném milenci.<br class="calibre11"/>
Co rytířství se týče, pravdy, cti,<br class="calibre11"/>
pokory, stavu, rodu, moudrosti,<br class="calibre11"/>
něžného srdce, které láskou buší —<br class="calibre11"/>
já, při Jovovi, co mou vládne duší,<br class="calibre11"/>
nevím, kdo v světě byl by jako on<br class="calibre11"/>
hoden tvé lásky, jako Palamon,<br class="calibre11"/>
jenž vše ti dal a všechno chce ti dát.<br class="calibre11"/>
Kdyby ses chtěla ještě někdy vdát,<br class="calibre11"/>
tu nezapomeň na něho, to slyš!“</p>

<p class="mlpverse">Pak jeho slova slábla, slábla v tiš,<br class="calibre11"/>
a z nohou se mu vzhůru k srdci krad<br class="calibre11"/>
a přemáhal jej blízké smrti chlad,<br class="calibre11"/>
a pak mu z paží síla mizela<br class="calibre11"/>
a zmírala, až zhasla docela.<br class="calibre11"/>
A vědomí pak, které dlelo v něm,<br class="calibre11"/>
v tom srdci chorém, srdci zraněném,<br class="calibre11"/>
počalo prchat, smrt šla v záchvěvech,<br class="calibre11"/>
zastřel se zrak a přerýval se dech;<br class="calibre11"/>
leč zabloudil k ní ještě očima<br class="calibre11"/>
s posledním vzdechem: „Odpusť, paní má!“<br class="calibre11"/>
Duch změnil příbytek a zmizel tam,<br class="calibre11"/>
kde nikdy nebyl jsem, tož nevím kam;<br class="calibre11"/>
i zmlkám o tom, nejsem z mystiků<br class="calibre11"/>
a nemám duše ve svém rejstříku<br class="calibre11"/>
a necituji ty, kdož uvedli své názory,<br class="calibre11"/>
kde vlastně duše dlí.<br class="calibre11"/>
Arcit už chladne. Vem tu duši Mars!<br class="calibre11"/>
Teď k Emílii obrátím se zas.</p>

<p class="mlpverse">Palamon kvílel. Ona lkala tak,<br class="calibre11"/>
že Théseus ji musel jako svak<br class="calibre11"/>
omdlelou žalem odnést od těla.<br class="calibre11"/>
Nač dlouho mluvit? Co by prospěla<br class="calibre11"/>
zmínka, jak v nářku prokvílela noc?<br class="calibre11"/>
Zármutek mívá nad ženami moc<br class="calibre11"/>
tak velikou, že když jim zemře choť,<br class="calibre11"/>
přestanou samy dbáti o život,<br class="calibre11"/>
a nemoc ta je hryže potají,<br class="calibre11"/>
že koneckonců samy zmírají.</p>

<p class="mlpverse">Jak truchlil zástup hořce plačící,<br class="calibre11"/>
staří i mladí, dívky, mladíci!<br class="calibre11"/>
Tak neplakali jistě ani v Tróji<br class="calibre11"/>
v tom okamžiku, když pad Hektor v boji<br class="calibre11"/>
a když přinesli zkrvavené tělo.<br class="calibre11"/>
Jak se všem v nářku srdce rozechvělo!<br class="calibre11"/>
Jak v žalných slzách dusil se jim hlas!<br class="calibre11"/>
Jak drásali si tvář a rvali vlas!<br class="calibre11"/>
„Ó proč jsi umíral,“ zněl ženský pláč,<br class="calibre11"/>
„když měl jsi bohatství i lásku? Nač?“<br class="calibre11"/>
A nikdo nemoh ztišit Thésea<br class="calibre11"/>
krom jeho otce, kmeta Aegea,<br class="calibre11"/>
jenž proměnlivý světa znal už běh<br class="calibre11"/>
a otáčivý jeho koloběh:<br class="calibre11"/>
z bolesti radost, po veselí žal,<br class="calibre11"/>
a na příkladu mu to ukázal.<br class="calibre11"/>
„Tak jako nikdo neumřel,“ to řek,<br class="calibre11"/>
„kdo na zemi by neprožil svůj věk,<br class="calibre11"/>
tak v celém světě nežil,“ tak to děl,<br class="calibre11"/>
„kdo nakonec by smrtí neumřel.<br class="calibre11"/>
Jen průchod žalu je zde na zemi<br class="calibre11"/>
a míjející poutníci jsme my;<br class="calibre11"/>
a smrtí končí světské trápení.“<br class="calibre11"/>
A dál tak mluvil pro povzbuzení<br class="calibre11"/>
a ve své moudrosti jim říkal vše,<br class="calibre11"/>
co může lidem býti k útěše.</p>

<p class="mlpverse">Pak uvažovat začal vévoda,<br class="calibre11"/>
kde Arcitu co nejlíp pohřbít dá.<br class="calibre11"/>
S ohledem k jeho velké zásluze<br class="calibre11"/>
chtěl najít místo čestné, jak jen lze.<br class="calibre11"/>
A rozhodl, že tam, kde poprvé<br class="calibre11"/>
se Arcita bil s druhem do krve<br class="calibre11"/>
pro svoji lásku, v půvabném tom kraji,<br class="calibre11"/>
v tom zeleném a libě svěžím háji,<br class="calibre11"/>
kde jeho srdce touhou zmámené<br class="calibre11"/>
hořelo mukou lásky plamenné,<br class="calibre11"/>
tam hranici mu postaví a v ní<br class="calibre11"/>
dokonán bude obřad pohřební.<br class="calibre11"/>
Nechť staré duby proto porazí<br class="calibre11"/>
a rozštípou a — tak dal rozkazy —<br class="calibre11"/>
hned velikou z nich vatru postaví.<br class="calibre11"/>
A nedbajíce žádné únavy,<br class="calibre11"/>
sluhové rozkaz vykonali hbitě.<br class="calibre11"/>
A Théseus pak poslal okamžitě<br class="calibre11"/>
pro velké máry, celé v brokátu<br class="calibre11"/>
a v skvělých rouškách tkaných ve zlatu,<br class="calibre11"/>
jež halily i tělo splývajíce.<br class="calibre11"/>
Na rukou křížem bílé rukavice<br class="calibre11"/>
měl nebožtík a vavřín na čele,<br class="calibre11"/>
po ruce meč pak třpytné čepele<br class="calibre11"/>
a odhalenou tvář, tak spočíval.<br class="calibre11"/>
Ach, jaký teď pad na vévodu žal!<br class="calibre11"/>
A aby lid moh rozloučit se s ním,<br class="calibre11"/>
za jitra dal jej odnést v hlavní síň,<br class="calibre11"/>
v níž ozvěnou se nesl pláč a ston.</p>

<p class="mlpverse">Hle, zarmoucený Théban Palamon,<br class="calibre11"/>
vlas plný popele, vous vlavý trs,<br class="calibre11"/>
šat smuteční a zvlhlý proudem slz;<br class="calibre11"/>
a Emílie, v pláči pohroužená,<br class="calibre11"/>
ta nejsmutnější ze všech kolem žena!<br class="calibre11"/>
Hold poslední by prokázali mu<br class="calibre11"/>
s nádherou hodnou jeho významu,<br class="calibre11"/>
vévoda kázal přivésti tři koně;<br class="calibre11"/>
brnění třpytné opatřili pro ně,<br class="calibre11"/>
zbroj Arcitova zazvonila z nich.<br class="calibre11"/>
A na těch ořích, statných bělouších,<br class="calibre11"/>
tři zbrojnoši; ten první nes mu štít,<br class="calibre11"/>
pak oštěp, kterým tak se uměl bít,<br class="calibre11"/>
luk turecký pak třímal poslední,<br class="calibre11"/>
jenž ze zlata měl toul i řemení.<br class="calibre11"/>
Truchlivě k háji jeli krok co krok,<br class="calibre11"/>
jak vylíčím vám během příštích slok.</p>

<p class="mlpverse">Ti nejvzácnější řečtí velmoži<br class="calibre11"/>
jej nesli na márách jak na loži;<br class="calibre11"/>
pozvolným krokem, oči pláčem rudé,<br class="calibre11"/>
šli městem, hlavní ulicí, kde všude<br class="calibre11"/>
po stěnách domů zdola nahoru<br class="calibre11"/>
se všechno tmělo černí fáborů.<br class="calibre11"/>
Po pravici šel Aegeus, ač stár,<br class="calibre11"/>
Théseus kráčel po levici már.<br class="calibre11"/>
V nádobách zlatých nesli na oběť<br class="calibre11"/>
mléko a krev a víno a též med.<br class="calibre11"/>
Pak Palamon a jeho společníci<br class="calibre11"/>
a Emílie, v slzách klesající,<br class="calibre11"/>
s pochodní v ruce, jak byl tehdy zvyk,<br class="calibre11"/>
když pohřben měl být žehem nebožtík.<br class="calibre11"/>
Velikou práci měli sloužící,<br class="calibre11"/>
než postavili mocnou hranici;<br class="calibre11"/>
až k nebi čněly kmeny se zelení,<br class="calibre11"/>
a dvacet sáhů měla v rozpažení,<br class="calibre11"/>
takovou šířku větví les jí dal;<br class="calibre11"/>
a fůry slámy vzali na podpal.</p>

<p class="mlpverse">Leč tím, jak vatra byla zapálena,<br class="calibre11"/>
či tím, jaká ty stromy měly jména —<br class="calibre11"/>
dub, sosna, topol, osika a platan,<br class="calibre11"/>
tis, líska, lípa, vavřín, bříza, jasan,<br class="calibre11"/>
buk, javor, olše, zimostráz a jilm —<br class="calibre11"/>
tím nechci zdržovat, ba nepovím<br class="calibre11"/>
vám ani to, jak bůžci odedávní<br class="calibre11"/>
těch lesů — nymfy, dryády a fauni —<br class="calibre11"/>
se horempádem hnali ze svých skrýší<br class="calibre11"/>
v té druhdy tiché, míruplné říši,<br class="calibre11"/>
a jak prchala zvěř a lesní ptáci,<br class="calibre11"/>
zděšeni tím, že starý hvozd se kácí,<br class="calibre11"/>
jak lesní hloub se světla zděsila,<br class="calibre11"/>
neb jasu slunce zvyklá nebyla;<br class="calibre11"/>
jak základ pro oheň byl ze slámy<br class="calibre11"/>
a tu jak zarovnali souškami,<br class="calibre11"/>
jak přidávali větve s kořením<br class="calibre11"/>
a zlatá roucha s drahým kamením<br class="calibre11"/>
a květiny a věnců na tisíce<br class="calibre11"/>
a kadidlo a vonné pryskyřice;<br class="calibre11"/>
jak Arcita pak ležel mezi tím<br class="calibre11"/>
a jakým obklopen byl bohatstvím;<br class="calibre11"/>
jak Emílie podle tradic šla<br class="calibre11"/>
a oheň pohřební jak zažehla,<br class="calibre11"/>
jak omdlela, když začlo plápolání,<br class="calibre11"/>
a jaké přitom pocítila přání;<br class="calibre11"/>
jaký kdo hodil do plamenů skvost,<br class="calibre11"/>
když oheň rozpoutal svou divokost;<br class="calibre11"/>
jak jeden vmet svůj oštěp do plamene,<br class="calibre11"/>
jiný zas štít, ten šaty vysvlečené,<br class="calibre11"/>
i krev a mléko, víno z poháru<br class="calibre11"/>
do šílející výhně požáru;<br class="calibre11"/>
ani jak Řeků kvílející řad<br class="calibre11"/>
objel ten celý oheň po třikrát<br class="calibre11"/>
s válečným křikem, směrem doleva,<br class="calibre11"/>
jak rozdrnčeli třikrát kopí svá,<br class="calibre11"/>
jak paní třikrát nářek pozvedly;<br class="calibre11"/>
jak Emílii domů odvedli,<br class="calibre11"/>
jak Arcita pak shořel na popel;<br class="calibre11"/>
jak v čestné stráži lid až k ránu bděl;<br class="calibre11"/>
ba ani o hrách nelze mluvit mně,<br class="calibre11"/>
jež konali pak; ani o tryzně;<br class="calibre11"/>
jak zápasil kdo, namaštěn a nah,<br class="calibre11"/>
ani kdo nejlíp vedl si v těch hrách;<br class="calibre11"/>
a nepovím, jak zpátky do Athén<br class="calibre11"/>
se vrátili, když rit byl ukončen;<br class="calibre11"/>
leč dlouhý příběh svůj už jednou chci<br class="calibre11"/>
co nejstručněji přivést ke konci.</p>

<p class="mlpverse">Tak doba šla a šla a po čase<br class="calibre11"/>
se řecký národ v družném souhlase<br class="calibre11"/>
rozhodl žíti dále bez lament.<br class="calibre11"/>
A v Athénách prý zased parlament,<br class="calibre11"/>
jenž všeliké měl věci projednat.<br class="calibre11"/>
A tak tam také přišly na pořad<br class="calibre11"/>
smlouvy, jež měly vésti k pokoji<br class="calibre11"/>
a zabrániti Thébám v odboji.<br class="calibre11"/>
Théseus v zájmu toho zákona<br class="calibre11"/>
dal ihned poslat pro Palamona;<br class="calibre11"/>
a ten, aniž znal k tomu důvody,<br class="calibre11"/>
se dostavil na přání vévody,<br class="calibre11"/>
zarmoucen, smutný, v černý oděn šat.<br class="calibre11"/>
Pak Emílii dali zavolat.<br class="calibre11"/>
Když usedli a došlo k utišení,<br class="calibre11"/>
vévoda chvíli sečkal v zamyšlení,<br class="calibre11"/>
hloubaje moudře o své myšlence<br class="calibre11"/>
a dlouze hledě na oblíbence,<br class="calibre11"/>
než s chmurnou tváří vydal tichý vzdech<br class="calibre11"/>
a vyjádřil svou vůli ve slovech:<br class="calibre11"/>
„Když Prapůvodce v nebi ráčil skout<br class="calibre11"/>
blažený řetěz láskyplných pout,<br class="calibre11"/>
vznešený účel sledoval a cíl<br class="calibre11"/>
a úmysl svůj dobře rozvážil;<br class="calibre11"/>
vždyť spoutal blahým lásky řetězem<br class="calibre11"/>
oheň i vodu, povětří i zem<br class="calibre11"/>
ve svazky, jimž se podrobují krotce,“<br class="calibre11"/>
děl Théseus. „A z vůle Prapůvodce<br class="calibre11"/>
je na té zemi, co je k nám tak krutá,<br class="calibre11"/>
určena jistá výměra a lhůta<br class="calibre11"/>
každému tvoru, jehož svět kdy nes,<br class="calibre11"/>
a nikdo nesmí překročit tu mez,<br class="calibre11"/>
ač věk si zkrátit každý možnost má tu.<br class="calibre11"/>
Myslím, že je to jasné bez citátů,<br class="calibre11"/>
to učí zkušenost. Já jenom chci<br class="calibre11"/>
objasnit trochu tu svou sentenci.<br class="calibre11"/>
Už z řádu věcí plyne poznání,<br class="calibre11"/>
že Stvořitel je věčný v trvání.<br class="calibre11"/>
A každý ví, kdo není pošetilý,<br class="calibre11"/>
že jenom z celku mohou vzniknout díly;<br class="calibre11"/>
příroda jistě nepočala se<br class="calibre11"/>
od věcí v zlomcích nebo po kuse,<br class="calibre11"/>
leč z dokonalé stálé podstaty<br class="calibre11"/>
sestupem k věcem smrtelným, a ty,<br class="calibre11"/>
neb dáno jest jí moudře předvídat,<br class="calibre11"/>
tak prozřetelně seskupila v řád,<br class="calibre11"/>
že v pokoleních bývá zachován<br class="calibre11"/>
rod oněch tvorů, kterým není dán<br class="calibre11"/>
navěky život. Jistě je to tak,<br class="calibre11"/>
vždyť přesvědčí vás o tom vlastní zrak.</p>

<p class="mlpverse">Hle, vizte dub — když vzejde ze žaludu,<br class="calibre11"/>
dlouho a dlouho saje živnou půdu<br class="calibre11"/>
a dlouho vytrvá, leč jednou přec<br class="calibre11"/>
i dub takový shnije nakonec.<br class="calibre11"/>
Či pohleďte na tvrdost kamene,<br class="calibre11"/>
po kterém denně nohou šlapeme,<br class="calibre11"/>
jak rozdrobí se v prachu našich cest.<br class="calibre11"/>
A stejně zříme zánik velkých měst<br class="calibre11"/>
a širé řece vyschne někdy proud.<br class="calibre11"/>
Tak vidíme: vše musí zaniknout.</p>

<p class="mlpverse">U žen a u mužů to zříme též,<br class="calibre11"/>
a buď jsi kdo jsi — tomu neujdeš;<br class="calibre11"/>
ať v mladém věku, či když zestaral,<br class="calibre11"/>
přec každý umře, páže jako král.<br class="calibre11"/>
Ten v posteli, ten v hloubi mořských vod,<br class="calibre11"/>
ten v širém poli přijde o život.<br class="calibre11"/>
Každý tam musí, marná naše snaha,<br class="calibre11"/>
vše umírá a nic tu nepomáhá.<br class="calibre11"/>
A jaká síla byla by v tom jiná<br class="calibre11"/>
než Jupiter, ten Král, ta Prapříčina,<br class="calibre11"/>
jež navrací vše zpátky k prameni,<br class="calibre11"/>
z kterého všechno živé pramení?<br class="calibre11"/>
A proti tomu žádný živý tvor<br class="calibre11"/>
se nedokáže zmoci na odpor.</p>

<p class="mlpverse">Já považuji proto za moudrost<br class="calibre11"/>
si z nezbytnosti udělati ctnost<br class="calibre11"/>
a klidně snášet, čemu neprchnem,<br class="calibre11"/>
a hlavně to, co souzeno je všem.<br class="calibre11"/>
Zde může reptat jenom pošetilý<br class="calibre11"/>
a protivit se řádu božské síly.<br class="calibre11"/>
A jistě ten, kdo život opustí<br class="calibre11"/>
v rozletu chrabrém, nezadá své cti,<br class="calibre11"/>
když dobré jméno své už má tak jisté,<br class="calibre11"/>
že nezahanbí sebe ni své blízké.<br class="calibre11"/>
Přátelé jeho mohou býti radši,<br class="calibre11"/>
když v plné mužnosti vstříc smrti kráčí,<br class="calibre11"/>
než když mu k stáru pověst vybledne,<br class="calibre11"/>
když svět už nezná srdce statečné.<br class="calibre11"/>
Tak ušlechtilý člověk, šlechtic pravý,<br class="calibre11"/>
umírá včas, když dosáh květu slávy.<br class="calibre11"/>
Nač projevovat odpor zatvrzelý?<br class="calibre11"/>
Proč reptáme? Proč naše srdce želí,<br class="calibre11"/>
že dobrý Arcita, květ rytířstva,<br class="calibre11"/>
důstojně, čestně rozbil pouta svá<br class="calibre11"/>
a opustil ten žalář života?<br class="calibre11"/>
Proč reptá jeho bratranec a ta,<br class="calibre11"/>
jež ráda měla ho, když blažen je?<br class="calibre11"/>
Má jim být vděčný? Sotva děkuje!<br class="calibre11"/>
Jen urážejí ho a sebe s ním<br class="calibre11"/>
a neodlehčí smutku kvílením.</p>

<p class="mlpverse">A proto nyní říkám na závěr:<br class="calibre11"/>
Buď za svou milost chválen Jupiter,<br class="calibre11"/>
a radost nechať vystřídá váš stesk!<br class="calibre11"/>
A než se odsud rozejdeme dnes,<br class="calibre11"/>
já navrhuji spojit žalů dvé<br class="calibre11"/>
v radosti jedné, věčně zářivé;<br class="calibre11"/>
a tam, kde nejvíc žal vtisk stopu svou,<br class="calibre11"/>
tam bychom měli začít s nápravou.</p>

<p class="mlpverse">Má sestro,“ pravil, „slyš, co bychom rádi —<br class="calibre11"/>
můj parlament mi rovněž k tomu radí:<br class="calibre11"/>
Rytíře svého, tady Palamona,<br class="calibre11"/>
jenž ze srdce a ze všech sil ti koná<br class="calibre11"/>
tak věrné služby stále, co ho znáš,<br class="calibre11"/>
milostnou přízní potěšit se snaž<br class="calibre11"/>
a vdej se za něho, ztiš jeho muku!<br class="calibre11"/>
Toť naše přání; nuže, dej mi ruku,<br class="calibre11"/>
a polituj ho žensky v jeho žalu!<br class="calibre11"/>
Vždyť, přisámbůh, je synem z rodu králů;<br class="calibre11"/>
byť jen co panoše ho poznal svět,<br class="calibre11"/>
když sloužíval ti věrně tolik let<br class="calibre11"/>
a snášel pro tě mnohá příkoří;<br class="calibre11"/>
to pro něho, jak myslím, hovoří —<br class="calibre11"/>
milost má býti zákon nad zákon!“</p>

<p class="mlpverse">Pak obrátil se, kde stál Palamon:<br class="calibre11"/>
„Myslím, že tobě není na obtíž<br class="calibre11"/>
dát k tomu souhlas. Přistup tedy blíž<br class="calibre11"/>
a vezmi tady za ruku svou paní!“<br class="calibre11"/>
Tím jejich svazek dostal požehnání,<br class="calibre11"/>
jež sňatkem nebo manželstvím se zove,<br class="calibre11"/>
a schválili jej všichni šlechticové.<br class="calibre11"/>
A za hlaholu bujných melodií<br class="calibre11"/>
náš Palamon si vzal svou Emílii.</p>

<p class="mlpverse">Tak Bůh, jenž stvořil tento širý svět,<br class="calibre11"/>
mu lásku přál, když prošla mořem běd.<br class="calibre11"/>
Teď Palamon si žil jak velmož pravý,<br class="calibre11"/>
v blahu a štěstí, bohatství a zdraví,<br class="calibre11"/>
a Emílie laskala ho něžně<br class="calibre11"/>
a on tak věrně sloužil jí, své kněžně,<br class="calibre11"/>
že nerozdvojil nikdy je ni stín<br class="calibre11"/>
nějakým žalem nebo žárlením.<br class="calibre11"/>
Tak ona skončila i její druh;<br class="calibre11"/>
a vzácní páni, nám požehnej Bůh!</p>

</div>
</body>
</html>