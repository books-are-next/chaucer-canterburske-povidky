---
title: Povídka lodníkova
subtitle: ''
contentType: prose
---

<section>

> Náš hostinský se vztyčil ve třemeni:  
> „Poslyšte, tohle bylo vyprávění,  
> to se tak něco, páni, podaří!  
> A teď dle slibu, pane faráři,  
> vy s něčím spusťte, pro Kristovy kosti!  
> Vím přece, vy že ve své učenosti,  
> při božích ranách, mnoho umíte!“  
> A farář na to: „_Benedicite!_  
> Proč klejete tak, to vás něco trápí?“

> Hostinský zvolal: „Cítíte to, chlapi?  
> Lollarda větřím, čmuchám kacíře!  
> Lidičky, pozor, teďka ve víře  
> nás kázáním chtít bude utvrdit!  
> Pro boží muka, zachovejte klid!  
> Že tenhle lollard s něčím nezačne?“

> „Při nebožtíku otci, to zas ne!“  
> vykřikl lodník. „Žádný výklad Písma!  
> Má tu snad kázat, levity nám číst má!?  
> Vždyť v Boha věříme; nač sít má rozkol  
> do naší víry, do pšenice koukol  
> a rozeštvávat nás?“ tak lodník vpad.  
> „Chci, pane hostinský, vás varovat.  
> Spíš za historku projevíte vděk,  
> která vás jako cinkot rolniček  
> udrží bdělé, až ji začnu, páni!  
> Nebude v ní však žádné mudrování,  
> změť doktorských a právních termínů —  
> já nespolykal žádnou latinu.“

> V Saint Denis žil kdys jistý obchodník,  
> jenž bohat byl, a tak i dojem vznik,  
> že moudrý je. Měl ženu vzácné krásy,  
> jež měla ráda družné hodokvasy,  
> na což je třeba vydat obnos větší  
> než na kompliment, na lichotné řeči,  
> které lze slyšet za hodů a tance;  
> všech pukrlat a poklon elegance  
> pomine tak, jak na zdi minou stíny;  
> kdo platí řád, má smutek z kocoviny.  
> Muž, hlupák, nese tíhů nákladů  
> za ženské šatstvo, ženskou parádu,  
> už k posílení vlastní reputace;  
> tak do tance pak ženy mohou dát se.  
> A když náhodou nemůže tak lehce  
> za tohle platit, anebo snad nechce,  
> že manželka prý všechno rozhází mu —  
> pak ženy najdou jinde zdroje příjmu,  
> či, což je horší, chodí k lichvářům.

> Ten kupec vedl velmi nóbl dům,  
> kde netrhly se dveře návštěvami,  
> že štědrý byl — a manžel krásné dámy —  
> až byl to div. Však slyšte dál mou zprávu.  
> V té spoustě hostí druhů všech a stavů  
> byl taky jeden hezký, smělý mnich;  
> věkem byl, myslím, v letech třicátých;  
> častěj tam byl než jiní návštěvníci.  
> Ten mladý mnich, co byl tak pěkných lící,  
> čackého kupce znal a mnoho let,  
> od oné chvíle, kdy je svedl svět,  
> byl v jeho domě jako v domě vlastním,  
> jak přátelé jen mohou býti šťastní.

> A protože ti dva, ten dobrý muž  
> a onen mnich, jak zmínil jsem se už,  
> původem byli z jedné vesnice,  
> co k bratranci mnich zvykl hlásit se  
> k našemu kupci. Ten se nebránil,  
> byl tomu rád jak skřivan svítání  
> a za velikou čest si klad tu lásku.  
> Tak byli spjati v nerozlučném svazku  
> a slíbili si často za tu dobu  
> bratrství věčné do tmavého hrobu.

> Velice štědrý byl ten mnich, pan Johan,  
> v kupcově domě; vždy měl dárek schován  
> pro každičkého z rodiny té kruhu  
> a nevynechal posledního sluhu.  
> Dle hodnosti, jak byl kdo důležitý,  
> všem projevoval nejvřelejší city,  
> nejprve pánu, potom celé chase;  
> tak domácnost vždy na něj těšila se  
> tak jako pták na první paprsek.  
> A tím jsem, myslím, dost už o tom řek.

> Jednou ten kupec dělal přípravy,  
> že za obchodem pryč se vypraví  
> až do Flander, za mnoho tolarů  
> nakoupit v Bruggách spousty tovaru.  
> A proto poslal do Paříže vzkaz,  
> aby pan Johan na nějaký čas  
> se přijel podívat zas do Saint Denis  
> a jeho hostem byl i jeho ženy,  
> než vypraví se do Brugg; stůj co stůj!

> Ten zmíněný, mnich šlechetný ten můj,  
> měl od opata stálou dovolenou,  
> jednak pro svoji moudrost osvědčenou,  
> jednak mu bylo jako kontroloru  
> do sýpek jezdit klášterních a dvorů.  
> Tak přijel do Saint Denis, když byl zván.  
> Kdo vřeleji být mohl uvítán  
> než on, pan bratránek, všem přející?  
> Malvazu s sebou přivez lahvici  
> a džbán, v němž bylo vernage, staré víno,  
> a jak si zvyk, i košík se zvěřinou.  
> Tak jedli, pili, měli dobrou vůli,  
> až den a noc jim spolu uplynuly.  
> A třetí jitro vstal náš obchodník  
> a začal myslet vážně na podnik.  
> A do svého si zašel kontoáru  
> spočíst si, jestli za rok došel zdaru,  
> co vyneslo mu jeho podnikání,  
> co k zisku připočíst, co na vydání,  
> zda zbohat málo jen anebo těžce.  
> Všechny své knihy a ty svoje měšce  
> si pěkně rozložil tam na pulpitu;  
> měl jich tam, věru, dosti k blahobytu.  
> A proto zavřel dveře na petlici;  
> nechtěl být rušen, dokud v pokladnici  
> nebude míti všechno spočítáno.  
> A seděl tak, až uplynulo ráno.

> Pan Johan rovněž neměl dlouhé spaní  
> a procházel se v sadu za svítání  
> a modlil se, jak mniši dělají.  
> Kupcova žena přišla potají  
> též do sadu, a jak byl v domě mrav,  
> hned polibek mu dala na pozdrav.  
> S ní byla tam jen její dcerka malá,  
> kteroužto vedla a o kterou dbala;  
> pravomoc nad ní měla dosud metla.

> „Můj drahý pane bratránku,“ mu řekla,  
> „proč jste tak časný, copak se vám stalo?“

> „Sestřenko milá, mně stačí spát málo,  
> pět hodin tak, pak musím prosnouti.  
> Více spí jenom staří mrzouti,  
> manželé, co se vrtí funící  
> jak na pelechu říční zajíci,  
> když byli dlouho štváni ohaři.  
> Však proč jste vy tak bledá ve tváři?  
> Mužíček jistě, krk bych za to dal,  
> tak pilně s vámi v noci laškoval,  
> že neměla jste chvíli odpočinku!“

> A zasmál se, jak učinil tu zmínku,  
> a pomyšlením tvář mu zrudla celá.

> Ta hezká paní hlavou zavrtěla  
> a řekla: „To tak! Pánbůh všechno ví;  
> bratránku, nemám úděl takový.  
> Při milém Bohu, z jehož vůle žiji,  
> není snad jiné ženy ve Francii,  
> která by měla rozkoše té méně.  
> Já bědovat bych mohla každodenně  
> a celou noc, leč svěřit netroufám si  
> nikomu tady, jak mám smutné časy.  
> Chtěla bych proto odtud odejet,  
> anebo radši všechno skončit hned.  
> Až k tomu strach a soužení mě vhání.“

> Mnich zadíval se po těch slovech na ni:  
> „Zachraň vás Pánbůh, sestřenko má drahá,  
> tohle jsou přece touhy sebevraha,  
> kam žal vás žene! Svěřte mi svou trýzeň,  
> snad mohu nějak ztišit vaši žízeň  
> a poradit vám s těmi trampotami!  
> Jen se mi svěřte, je to mezi námi!  
> Snad slib můj na ten breviář vám stačí,  
> že nikdo ze mne nikdy nevypáčí,  
> co řeknete, jak hrob chci mlčet sám.“

> „I já vám,“ řekla ona, „přísahám,  
> při tomhle breviáři, že i kdyby  
> mě rozkrájeli, nezruším své sliby  
> a radši se chci vidět v jícnu pekla,  
> než abych komu vaši radu řekla.  
> To ne snad proto, že jste bratránek,  
> leč že k vám cítím náklonnost a vděk.“

> A políbili se hned po přísaze,  
> a tak si duši otevřeli snáze.

> „Bratránku drahý, kdybych měla čas,  
> jakože nemám, a ne tady zvlášť,  
> mohla bych skládat celé legendy,  
> co v manželství jsem vytrpěla kdy  
> od muže, třeba váš je bratránek.“

> „Bůh je mi svědkem,“ mnich jí na to řek,  
> „váš muž tak málo bratrancem je pro mě  
> jako ten lístek tady na tom stromě!  
> A jenom proto tak ho nazývám,  
> abych se spíše mohl dostat k vám,  
> k vám, kterou miluji, ví svatý Denis,  
> věrněj a víc než všechny druhé ženy.  
> To přísahám vám při své klerice!  
> Tak pospěšte mi se vším svěřit se,  
> než přijde dolů; rychle, započněte!“

> „Ó Johane, má lásko a můj světe,  
> pro sebe radši vše bych nechala si,  
> ale co naplat, k slovu se to hlásí.  
> Můj muž je jistě pravzor nekňuby,  
> jakým se svět jen zřídka pochlubí!  
> Mně, jeho choti, ale nepřísluší  
> vyprávět o tom — ani živé duši  
> vynášet nesmím z manželského lože.  
> O tom chci mlčet, chraň mě, Panebože;  
> žena má mluvit o svém manželovi,  
> jak rozumím, jen nejlepšími slovy.  
> Leč mohu říci příteli snad svému,  
> že, Bůh mi pomoz, není k praničemu,  
> že ani za mák mužnosti v něm není.  
> Víc však mě trápí jeho lakotění;  
> a víte přece, že se každé ženě  
> po šesti věcech stýská přirozeně:  
> o chrabrém muži každá žena sní,  
> má bohat být a štědrý, poslušný,  
> a moudrý též a k světu v posteli.  
> Pro rány boží, příští neděli —  
> že kvůli němu myslím na parádu —  
> sto franků musím sehnat na úhradu,  
> a jestli ne, tak bude po mně veta!  
> Radši bych, věru, nepoznala světa,  
> než takhle trapně čekat na skandál!  
> Kdyby to manžel nějak vyšťáral,  
> je se mnou amen. Půjčte mi tu sumu,  
> anebo skončím jako bez rozumu!  
> Prosím vás pěkně, půjčte mi tu částku  
> a prokážu vám vděčnost svou a lásku,  
> jenom vás prosím, pomozte mi s tím!  
> A uvidíte, že vám oplatím;  
> seč jsem, chci dát vám každé potěšení,  
> v němž naleznete možná zalíbení.  
> A jestli ne, ať potrestá mě On,  
> jímž zle byl ztrestán zrádný Ganelon!“

> Šlechetný mnich zas obrátil se na ni:  
> „Teď na mou duši, líbezná má paní,  
> k vám cítím tolik vřelé soustrasti,  
> že přísahám a dávám slovo cti,  
> že až váš manžel do Flander se vydá,  
> přestane naráz tahle vaše bída;  
> dám vám sto franků, pro tu vaši spásu!“

> A s těmi slovy vzal ji kolem pasu  
> a tisk ji pevně, zhusta líbaje ji.  
> „Teď tiše běžte a co nejrychleji  
> nám přichystejte něco k snídani,  
> můj orloj říká, že už čas je k ní!  
> A buďme vždycky věrni druhu druh!“

> A ona řekla: „To ať dá mi Bůh!“  
> A bujně jako straka pospíšila  
> dát rozkaz kuchařům, ať dbají díla  
> a připraví vše mužům ke snídani.  
> Pak za manželem šla ta pěkná paní  
> a na kontoár směle buchy buch.  
> „_Qui est là?_[^6]“ ptal se — „To jsem já, ví Bůh!  
> Jak dlouho ještě trvat má ten půst?  
> Nestačí vám už vašich číslic růst  
> a kramaření v měšcích s dukáty?  
> Čert aby vzal váš mamon proklatý!  
> Bůh dal vám dost už, dost a ještě více.  
> Pojďte už dolů, nechte pokladnice!  
> Styďte se přece tak se chovat k hostu!  
> Má takhle strávit dopoledne v postu?  
> Co? Pojďme na mši a pak ke snídani!“

> „Co, ženo, víš o našem podnikání,  
> jaký má kupec život pohnutlivý!  
> Při pravdě boží a svatého Ivy,  
> z dvaceti kupců stále prospívá  
> až do stáří jen jeden, nejvýš dva!  
> Musíš vést dům a šťastně tvářit se,  
> i když tě osud stíhá nejvíce,  
> a pravý stav svůj zachovávat v taji  
> až do smrti; tak obchodníci hrají,  
> a prohrají-li, končí jejich pouť;  
> pak musí z cesty, nemohou se hnout.  
> A proto je mi třeba bez výhrady  
> s tím světem bláznivým si vědět rady;  
> nás kupce stále bázeň popohání  
> o zdar a štěstí našich podnikání.

> Do Flander zítra zrána odjedu,  
> a vrátím se, jak rychle dovedu.  
> A proto, drahá ženuško má, slib mi,  
> že zatím tady vlídně vyjdeš s lidmi!  
> A majetek náš dobře opatruj  
> a důstojně veď dům, je můj i tvůj!  
> Máš jistě všeho potřebného dosti  
> k šetrné správě naší domácnosti;  
> máš jídlo, šaty, a až budu venku,  
> nebudeš míti prázdnou peněženku.“

> A přitom zavřel dveře od pisárny  
> a sešel dolů, netratě čas marný.  
> A ve spěchu šli vyslechnouti mši  
> a potom za stůl, hned se pokryvší,  
> sedli a jedli to, co dal náš kupec  
> na počest mnicha ukuchtit a upéct.

> A pak pan Johan vzal si kupce stranou  
> a mluvil k němu s tváří ustaranou:  
> „Vím, bratránku, že jste už rozhodnut,  
> že pojedete do Brugg, buď co buď.  
> Kéž Bůh i svatý Augustin vás chrání!  
> A buďte moudrý při tom cestování!  
> O zdraví dbejte, pozor na dietu,  
> jezte jen střídmě, zvlášť v tom parném létu;  
> tu cizí stravu člověk těžko snáší!  
> Bratránku, sbohem, Bůh řiď cestu vaši!  
> A kdybyste měl jakékoli přání  
> a cokoli mi svěřil k vykonání,  
> jsem ve dne v noci k službám ze všech sil,  
> abych vám ruče všechno vyplnil.

> A ještě, smím-li žádat na bratránku  
> laskavost jednu, půjčte mi sto franků,  
> než odjedete; jenom na pár dní!  
> Mám totiž příkaz pro dvůr klášterní  
> nakoupit honem nějaký ten skot.  
> Koupit jej vám by víc mi bylo vhod!  
> A za poklady světa, to ví Bůh,  
> vám nepromeškám zaplatit svůj dluh!  
> Leč mlčte, prosím, o tom úvěru;  
> chci koupit tajně dneska k večeru.  
> A teď, bratránku drahý, do vidění,  
> a díky vám za všechno pohoštění!“

> Ten čacký kupec zdvořile hned řek:  
> „No ovšem, ovšem! Drahý bratránek  
> pramalou prosbu tímhle na mne vznáší;  
> má pokladna je přece taky vaší,  
> a nejen pokladna, i moje zboží!  
> Jen směle berte z ní, pro lásku boží!  
> Leč jistě znáte od obchodníků,  
> že peníze jsou pluhem podniku.  
> Vždyť máme úvěr, dokud máme jméno,  
> a bez peněz je s námi vyřízeno.  
> Rád posloužím vám, ale na den splátky,  
> až se vám hodí, vraťte mi je zpátky!“

> Pro těch sto franků došel s těmi slovy  
> a tajně dal je panu Johanovi.  
> A nikdo nevěděl o této půjčce,  
> až na Johana a na toho kupce.  
> Pak rozhovor je zabavil a hra,  
> než mnich zas jel do svého kláštera.

> A nazejtří ten obchodník náš milý  
> a jeho učeň k Flandrám vyrazili,  
> až došli v Bruggách šťastně svého cíle.  
> A tam se kupec vrhl velmi čile  
> na koupě, půjčky, dbal o svoje věci,  
> netančil, nehrál, krátce říkám, ved si  
> tak jako kupec, tak, a jinak ne,  
> a při tom ať si zatím zůstane!

> Neděli nato náš pan Johan ctěný,  
> když kupec odjel, přijel do Saint Denis;  
> vyholen v tváři jako na temeni.  
> Poslední sluha plesal potěšením  
> a celý dům byl velmi rozradován,  
> že zas je poctil návštěvou pan Johan.  
> A abych se hned dostal ku vrcholu,  
> mnich a ta kráska dohodli se spolu,  
> že za sto franků bude mu ta paní  
> v náručí ležet třeba do svítání.  
> I splnili tu smlouvu v posteli  
> a celou noc tak byli veselí,  
> že náš pan Johan odešel až ráno,  
> když domácnosti popřál na shledanou.  
> A nikdo ve městě, ba ani v domě  
> nic netušil, jak se pan Johan poměl.  
> Tím o něm dost; ať jel už ke klášteru,  
> či ať už zmizel v libovolném směru.

> A když byl jarmark v Bruggách ukončený,  
> kupec se vrátil do Svatého Denis.  
> Hned se svou ženou vystrojil si hody  
> a sdělil jí, co vydal na obchody,  
> že potřebuje více hotovosti,  
> jen tak že dluhu na směnku se zprostí,  
> že dvacet tisíc tolarů ho víže.  
> A proto kupec odjel do Paříže,  
> kde vypůjčit si hodlal od přátel  
> nějaký obnos k tomu, co sám měl.  
> A jak jen dojel do hlavního města,  
> hned k Johanovi zavedla ho cesta;  
> to pro potěchu, z přátelského citu,  
> ne že by doufal, že si vypůjčí tu,  
> leč aby se ho zeptal, jak se daří,  
> a řekl mu, jak on sám hospodaří,  
> jak činí přítel, když se vrátí z cest.  
> Mnich vystrojil mu oběd na počest,  
> a on mu líčil všechno, od a do zet,  
> jak šikovně a pěkně koupit doved  
> to nové zboží, zaplať za to Bůh,  
> teď však že musí udělati dluh,  
> že nezbytně si musí vypůjčit,  
> pak teprv bude pokoj mít a klid.

> Mnich nato vece: „To se brzy spraví,  
> hlavně mám radost, že jste stále zdravý!  
> A na mou duši, být já bohatý,  
> hned potřebné bych dal vám dukáty  
> za to, jak vy jste ukázal se vlídný  
> a půjčil mi před několika týdny.  
> Dík ještě jednou; obnos ten už dříve  
> jsem osobně dal vaší milostivé,  
> manželce vaší, splatil jsem jí zlato  
> na vašem pultě; vzpomene si na to,  
> však ona ví, proč má to na paměti!  
> Teď, s dovolením, musím odejeti,  
> náš opat město opouští a mě  
> chce nutně míti ve své družině.  
> Tož, pozdrav sladké sestřence a paní,  
> a buďte sbohem, bratře, do shledání!“

> Kupec si půjčil a z té výpůjčky  
> zaplatil dluh a z ručky do ručky  
> v lombardské bance dostal zpět svou směnku;  
> uměl v tom chodit; a tak, z tísně venku,  
> vesele odjel domů, div ne v tanci.  
> Však dobře počítal, že při bilanci  
> po výloh splacení a beze ztrát  
> na tisíc franků musí vydělat.

> Hned na prahu byl uvítán svou ženou,  
> jak už to měli v domě zavedeno.  
> A celou noc se spolu muckali —  
> bylť bohat, proplul dluhu úskalí.  
> A za úsvitu kupec roztouženě  
> políbil znovu tvářičku své ženě  
> a znovu chlípně ozval se v něm chtíč.  
> „Ne!“ vzkřikla ona, „máš už dost, jdi pryč!“  
> A hrála si s ním, jak to umějí,  
> až konečně si vzdych a řekl jí:  
> „Trochu se na tě zlobím, na mou duši,  
> ač říci to mě samotného kruší.  
> A víš-li proč? To proto, abych řek,  
> že kvůli tobě milý bratránek,  
> pan Johan, nějak mračil se mi vstříc.  
> Dřív než jsem odjel, měla jsi mi říc,  
> že ti už vrátil ten svůj dluh, sto franků.  
> Myslel si snad, že biju na tu stránku,  
> když náhodou jsem mluvil o půjčkách;  
> tak nějak divně na to tváře stáh,  
> třebaže, suď to nebeský náš král,  
> já na to, věru, schválně nenahrál!  
> Prosím tě, ženo, už to nedělej,  
> a vždy, když odcházím, mi zprávu dej,  
> jestliže dlužník splatí, když jsem pryč,  
> závazek tobě; v přesnosti se cvič,  
> abych, co splatil, nechtěl po něm zase!“

> Leč nebojácná žena nelekla se  
> a rozkřikla se směle: „Propána!  
> Ó falešnosti mnicha Johana!  
> Z těch peněz tedy nic už tady není.  
> Přines mi něco, řeknu bez mučení,  
> kéž zlý ten jazyk jemu vytrhli by!  
> Já myslela však, Bůh ví, bez pochyby,  
> že od něho to dar byl kvůli vám  
> a vám že ke cti utratit jej mám;  
> dar z přátelství, za to, že nemálo  
> se pohostinství mu zde dostalo.  
> Ale když takhle ruší to váš klid,  
> řeknu vám stručně, jak to odčinit.  
> Dlužníky máte línější než mne!  
> Já budu platit na den ode dne  
> bez otálení. Nesplatím-li hned,  
> můžete mi to připsat na účet  
> a jako žena zaplatím vám vše!  
> Všechno to padlo, věřte, do groše  
> na dobrý účel, ne snad na hlouposti,  
> leč na okrasu, na šaty a skvosty  
> vám na počest! No, nebuďte už zlý,  
> a buďme šťastni, buďme veselí!  
> Mé tělo máte v zástavě, ví Bůh,  
> a v posteli vám zaplatím svůj dluh!  
> Mužíčku drahý, že mi odpustíš?  
> Usměj se trochu — no tak, pojď sem blíž!“

> A kupec neměl jiný východ z nouze;  
> plísnit ji bylo pošetilé pouze,  
> když viděl, že tím sotva něco změní.

> „Nu, ženo,“ řekl, „máš mé odpuštění,  
> však říkám ti, ne abys příště byla  
> tak nedbalá a takhle rozmařilá!“

> Tím končí moje historie, páni,  
> a Bůh nám jiné přej až do skonání!

>              AMEN

</section>

[^1]: Láska vítězí nade vším. _Pozn. překl._

[^2]: Je otázka, kterého ustanovení práva použít. Fráze, kterou půhončí nejčastěji slyšel při soudních přelíčeních. _Pozn. překl._

[^3]: Požehnejte – častý výkřik vyjadřující překvapení nebo hrůzu a přivolávající požehnání svatých ochránců. _Pozn. překl._

[^4]: Jed. _Pozn. překl._

[^5]: Do tvých rukou (se odevzdáváme, Pane) – z lat. modlitby. _Pozn. překl._

[^6]: Kdo tam? _Pozn. překl._

[^7]: Živitelko vykupitelov – označení matky Ježíšovy. _Pozn. překl._

[^8]: Probůh. _Pozn. překl._

[^9]: Na počátku (bylo slovo). Úvodní věta biblického evangelia sv. Jana. _Pozn. překl._

[^10]: Žena je mužova zkáza. Chaucer ve svém smyslu pro humor nechá Kokrháče překládat tento výrok právě opačně. _Pozn. překl._

[^11]: Kořen všeho zla je chtíč. _Pozn. překl._

[^12]: Mnohokrát děkuji. _Pozn. překl._

[^13]: Jako přednášející profesor, tedy zasvěceně. _Pozn. překl._

[^14]: Ty, který s otcem (Bohem a Duchem svátým žiješ a kraluješ jako Bůh po všechna století. Amen.). Začátek latinské žehnací formule. _Pozn. překl._

[^15]: Bůh s tímto domem – pozdrav. _Pozn. překl._

[^16]: Pravím vám bez pochyby. _Pozn. překl._

[^17]: Vyneslo srdce mé (slovo dobré) – latinská slovní hříčka, začátek pětačtyřicátého biblického žalmu, současně eructare znamená „říhati“. _Pozn. překl._

[^18]: Vyhovím, zalíbím se. Podle prvního slova biblického žalmu a křesťanského hymnu. _Pozn. překl._

[^19]: Vysvětlování neznámého pojmu ještě méně známým. _Pozn. překl._

[^20]: Doslov je obsažen v knižním vydání titulu, vzhledem k licenčním omezením nemohl být převzat do e-knihy. _Pozn. red._

[^21]: V zájmu srozumitelnosti textu a současně plynulosti četby jsou vysvětlivky cizojazyčných (většinou latinských) výrazů připojeny přímo k místu použití těchto slov či úsloví. _Pozn. red._
