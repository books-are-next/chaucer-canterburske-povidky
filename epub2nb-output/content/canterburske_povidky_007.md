---
title: Povídka mlynářova
subtitle: ''
contentType: prose
---

<section>

> Když rytíř skončil, nikdo nebyl tady  
> v té společnosti, starý ani mladý,  
> kdo neřek by, že tuhle historii,  
> tak šlechetnou, si do paměti vryjí;  
> zvlášť chválili ji všichni lepší lidé.  
> Hostinský smál se: „Dobře nám to vyjde!  
> Soudek je načat, už jsme v náladě.  
> Pohleďme teďka, kdo je na řadě!  
> Opravdu, šprým náš dobře započal.  
> Vy, pane mnichu, vyprávějte dál  
> a stejnou mincí zkuste zaplatiti!“  
> Tu mlynář, který všecek pobled z pití  
> a na koni se sotva držící,  
> před nikým nechtěl smeknout čepici,  
> nikomu nepřál slovo, nezdvořilý,  
> leč hlasem Piláta řval ze vší síly  
> a při krvi a kostech Páně klel:  
> „Já za lubem bych povídečku měl,  
> tou s rytířem si jistě budu kvit!“

> Hostinský děl, když viděl, jak je zpit:  
> „Prr! Zadrž, Robine, a počkej chvíli!  
> Lepší než ty jsou na řadě, můj milý!  
> Ty neruš naše dílo pokojné!“

> „To ví sám Bůh, že nepočkám, to ne!  
> Odejdu pryč, když nepřeješ mi hlasu.“

> Hostinský na to: „No tak začni, k ďasu!  
> Jsi blázen, rozum utopil jsi v číši!“

> A mlynář začal: „Tak ať každý slyší!  
> Však říkám napřed na námitky něčí:  
> To, že jsem namol, poznám po své řeči;  
> kdybych snad něco urážlivě kec,  
> southwarské pivo je ten zločinec!  
> Chci vyprávět vám pověst neprodleně  
> o tesaři a tesařově ženě,  
> jak parohy jej vymustroval žák.“

> Tu šafář zvolal: „Pozor na zobák!  
> Těch lumpáren tvých opilých je dost.  
> Vždyť je to hřích a velká hanebnost  
> pomlouvat, špinit někoho, a ženu  
> přivádět takhle ke špatnému jménu;  
> máš jiného dost, o čem vyprávět!“

> Opilý mlynář odvětil mu hned:  
> „Osvalde, brachu, připustit ti mohu,  
> že kdo je bez ženy, je bez parohů.  
> Já přece neříkám, že ty jsi z nich!  
> Je taky spousta ženských počestných;  
> na jednu zlou je dobrých na tisíc,  
> když nejsi blázen, sám to musíš říc!  
> Proč vytýkáš mi vztekle sprostoty?  
> Mám, k sakru, ženu zrovna jako ty,  
> a i kdybych měl ztratit voly k pluhu,  
> nechci se mořit víc, než jde mi k duhu,  
> a věřit tomu, že jsem paroháč;  
> věřím, že nejsem; proč se trápit, nač?  
> Muž nemá nikdy chtít mít odhaleny  
> tajnosti boží a své vlastní ženy;  
> jen když si přijde na své požehnání,  
> a po ostatním zbytečné je ptaní.“

> Co říkat víc, nežli že mlynář drzý,  
> nenechav nikým vzít si slovo,  
> brzy vyprávěl po svém sprostou historii,  
> tak jak vám tady po něm vypovím ji;  
> a proto prosím všechny duše jemné:  
> Pro lásku boží, nehledejte ve mně  
> nekalou mysl, musím opakovat  
> jak vznešená, tak nečesaná slova,  
> jinak bych věru podal příběh s falší.  
> Komu se tenhle nelíbí, ten další  
> si může vybrat, který se dá číst,  
> dlouhý či krátký, obraťte jen list,  
> i zcela jemné příběhy tam máte,  
> i morální a právě tak i svaté.  
> Mne nehaň, kdo se zmýlil ve výběru!  
> Tu hrubost měl můj mlynář v charakteru,  
> jakož i šafář, jako leckdos jiný —  
> mluvili všichni rádi sprosťačiny.  
> To říkám předem, ať nemusím kát se;  
> musí se poznat vážné od legrace.

> V Oxfordu žil kdys jeden zazobanec,  
> co bral si lidi na kvartýr a žvanec  
> a příslušník byl cechu tesařského.  
> Chudobný študent bydlel v domě jeho;  
> byl filosof, leč upínal svůj um  
> spíš ku astrologickým študiům;  
> tak třeba doved — hromadu znal triků —  
> když ses ho zeptal v pravém okamžiku,  
> uhodnout předem ledaskterou věc —  
> kdy bude sucho a kdy lijavec,  
> či co přinese komu budoucnost —  
> nemám teď kdy na každou podrobnost.

> Každý mu říkal chytrý Mikuláš.  
> A utěšovat v lásce doved zvlášť;  
> byl prohnaný a diskrétnost byl sama  
> a vypadal tak něžně jako panna.  
> V tom domě bydlel v malém pokojíku  
> sám pro sebe a neměl společníků.  
> Vonělo mu tam všechno bylinkami  
> a sám byl taky sladkou vůní známý —  
> jak valerián nebo lékořice.  
> Svůj _Almagest_ a různé učebnice  
> i astrolabium a počitadla  
> a všechno to, čím jeho věda vládla,  
> ukládal v hlavách lože do přihrádky.  
> Truhlu mu skrýval závěs z rudé látky  
> a ležela tam pěkná citera,  
> na kterou hrál tak libě zvečera,  
> až pokojík se všecek rozechvíval,  
> když _Pozdravení andělské_ si zpíval,  
> a zvučela v tom radost ze života,  
> když _Královská_ mu z hrdla zněla nota.  
> Tak čas tam trávil, pokud na to měl,  
> ze štipendií, z půjček od přátel.

> A ten náš tesař oženil se právě  
> a ženu hlídal jako oko v hlavě —  
> bylo jí právě osmnácte let —  
> a on si ji chtěl přesto udržet.  
> Na mládí žárlil — věděl, dědek, nač,  
> bál se, že z něho bude paroháč.  
> Catona neznal (tak byl nesečtělý),  
> že jenom rovní by se bráti měli  
> dle stavu svého, jak ten mudrc radí,  
> neb se stářím se nesnášívá mládí.  
> Když se však jednou uvázal v to již,  
> jak druzí musel snášet ten svůj kříž.

> Ta mladá žena se sličnými líčky  
> v pružnosti měla málo do lasičky;  
> hedvábné proužky v pásu se jí skvěly,  
> zástěra její zářila vždy bělí  
> jak čerstvé mléko. Plnou ornamentů  
> košilku měla z běloučkého kmentu,  
> předek i límec měla vyšívaný  
> hedvábím černým na obě dvě strany.  
> A čepec měla stažen tkalounem,  
> zdobeným stejně jako límce lem.  
> Hedvábnou stuhu měla ve vrkoči  
> a smyslnost jen blýskala jí z očí.  
> Obočí měla úzké, v křivce jemné  
> a klenuté a jako trnky temné.  
> Tak příjemnější byla na pohled  
> než mladá hruška, kterou halí květ,  
> a hebčí, než být ovčí rouno může.  
> Z pasu jí visel pěkný míšek z kůže  
> s hedvábným třapcem, bitý mosazí.  
> A v celém světě s velkou nesnází  
> bys našel ve městě i na venku  
> tak veselou a pěknou panenku.  
> Vždyť dukát z mincovny tak nezáří,  
> jako jí plála svěžest ze tváří.  
> A zpívala tak jasně, ba i více,  
> než švitořívá zrána vlašťovice,  
> a jako kůzle skotačila hravě,  
> jak telátko, když utrhne se krávě.  
> Rty měla sladké jako slad či med  
> či jablko, když dá se uležet  
> v seno a vřes. Jak hříbě měla žár,  
> rovná jak šíp a štíhlá nad stožár.  
> A nosívala broži na prsou,  
> širokou jako plochy štítů jsou.  
> Vysoko objal řemínek bot lýtka,  
> jak sedmikráska byla, jako kytka.  
> I velmoži být mohla souložnicí  
> či svobodníka za manžela vzít si.

> A teď se stalo, milí moji páni,  
> že Mikuláš ten začal znenadání  
> s ní špásovat, jak ved ho k tomu chtíč,  
> když její manžel odjel na den pryč;  
> študenti jsou už všichni dohromady  
> mazaní ptáci. Objal její vnady  
> a povídá: „Když nechceš, abych zchřad,  
> miláčku, láskou, dej mi, co bych rád!“  
> A popadl ji pevně kolem pasu  
> a pokračoval: „Pro nebeskou spásu,  
> utiš mou touhu, nežli zajdu na ni!“  
> Tu uskočila, jako při kování  
> uskočí hříbě, skryla obličej  
> a „Kdepak pusu!“ odbývala jej.  
> „Nech toho, au, nech toho, Mikuláši,  
> že budu křičet, a pak budeš v kaši,  
> buď pěkně hodný, dej ty ruce zpátky!“

> O milost začal prosit študent hladký,  
> tak vemlouval se, slova měl tak milá,  
> že nakonec mu přece povolila  
> a přísahala při Tomáši svatém,  
> že bude jeho; ne však s tímhle chvatem,  
> leč ve chvíli, kdy dozoru se zprostí.

> „Můj muž mě tolik trápí žárlivostí;  
> když nedáš pozor, hned si toho všimne,  
> tak čekej tajně, jinak zabil by mne!  
> A proto o tom nikde ani muk!“

> Mikuláš řek: „Buď klidná, nejsem kluk!  
> Študent by musel řádnou smůlu mít,  
> tesaře kdyby neměl napálit!“

> Tak přísahou si tedy přislíbili,  
> že, jak jsem řek už, vyčíhnou si chvíli.  
> A Mikuláš, když došel cílů svých,  
> popleskal ji tak trochu po kyčlích,  
> zlíbal ji sladce, loutnu vzal a sed si  
> a hrál jí samé roztomilé věci.

> A brzy pak, abyste věděli,  
> ta ženuška šla jednou v neděli  
> do chrámu Páně, který patřil k faře.  
> Jako terč slunce svítily jí tváře,  
> tak do růžova byla vydrbaná.  
> A v kostele tom měli sakristána —  
> Absolón zval se. Vlasy kadeřavé  
> a zářící a jako zlato plavé  
> mu trčely jak vějíř do čupřiny,  
> a česal si je na dvě poloviny;  
> byl ruměný a oči měl jak husa,  
> a v škorních s „okny katedrály“ klusal.  
> Měl přiléhavé rudé nohavice —  
> vždyť pořád koukal, jak má vyfintit se;  
> kabát měl modrý a dle módy zvyklý  
> byl nosit na něm prostříhané cvikly.  
> A přes to všechno komžička pak byla  
> jak snítka hlohu nadechnutě bílá.  
> Ten kostelník byl pašák, na mou milou,  
> znal stříhat, holit, ba i pouštět žilou;  
> všemožná lejstra doved sepsat perem  
> a vyznal se snad v tanci dvacaterém —  
> jak v Oxfordu se tančilo ten rok,  
> plet nohama a zas byl samý skok.  
> I na housle se doved podívat,  
> při zpěvu mečel, ale zpíval rád,  
> a na kytaru uměl zahrát taky.  
> A všechny krčmy znal a zapadáky  
> a špásu užil vždycky nejvíce,  
> kde nejfešnější měli sklepnice.  
> Leč neřek slovo, by se nenafouk,  
> a padal do mdlob, jak jen slyšel pšouk.

> Náš Absolón, ten mladík zářící,  
> v tu neděli šel s kadidelnicí  
> a vykuřoval ženy v chrámu Páně  
> a roztouženě pokukoval na ně,  
> obzvláště na tu tesařovu paní.  
> Byl celý pryč jen z toho podívání,  
> tak sladká byla, čistá, k nakousnutí,  
> že být to myška, byl by po ní s chutí  
> skočil a sněd ji, kocourem být on.

> Tak kostelník náš, čacký Absolón,  
> cit pocítil k ní v srdci přesladký,  
> že ani nebral od žen poplatky,  
> z dvornosti dneska nic prý nevezme.

> Měsíček svítil v noci líbezné,  
> když Absolón vzal svoji kytaru  
> a místo spaní v lásky požáru  
> se připravoval k milostnému lovu  
> a šel, až došel k domu tesařovu;  
> po prvním bylo kuropění krátce.  
> A zazpíval tam tichounce a sladce,  
> kdyžtě si stoupl velmi roztouženě  
> k oknu, co bylo v tesařově stěně:  
> „Je-li tvá vůle, moje drahá paní,  
> ó, skloň se ke mně, ždám tvé smilování!“  
> A na struny si přitom brnkal tiše.

> Tesař se vzbudil, a když zpěv ten slyšel,  
> hned obrátil se takhle na paní:  
> „Aleno, slyšíš tam to vrkání?  
> Slyšíš tam venku zpívat Absolóna?“

> A na to řekla manželovi ona:  
> „Máš pravdu, Jene, jasně slyším hrát.“

> A potom to šlo takhle napořád.  
> Náš Absolón, jak za dnem míjel den,  
> plál víc a víc, už všecek umořen.  
> Bděl celé dny a ještě v noci vstával,  
> parádil se a kštici načesával;  
> hned chtěl ji získat skrze kuplíře,  
> a hned jí zas chtěl dělat rytíře  
> a jako slavík trylkoval jí nahlas  
> a posílal jí ležáky a malvaz  
> i oplatky, ty z křupavého těsta,  
> i platit jí chtěl — byla přeci z města.  
> Vždyť některá se na peníze chytí,  
> tu zdolá něžnost, a tu zas jen bití.  
> A jednou, aby předved jí svůj um,  
> hrál Heroda a vlez na pódium.

> Co měl však z toho, co tak pro ni snášel?  
> Vždyť měla ráda jenom Mikuláše!  
> On utřel hubu; za tu všechnu snahu  
> jen zhrdla jím, jen to měl za námahu.

> A tak si z něho udělala šaška,  
> že jeho vzdechy byly pro ni fraška.  
> Přísloví nelže, dobře se to říká:  
> Když blízkého má ženská milovníka,  
> pohrdá vždycky láskou zdaleka.  
> Ať Absolón se třeba uvzteká,  
> byl od ní příliš daleko a žel,  
> ten Mikuláš mu v světle zacláněl.

> Nu, Mikuláši, ať se ti to daří,  
> když Absolón lká s posmutnělou tváří!  
> A tak připadlo jednou na sobotu,  
> když v Oseney manžel byl, že na komplotu  
> ta Alena a Mikuláš náš milý  
> se svorně dohodli a domluvili,  
> jak Mikuláš má vyzrát chytrým trikem  
> nad žárlivým a tupým pantatíkem,  
> a ona že mu potom zaručí  
> noc ve své posteli a v náručí,  
> a tím že oba ukojí své přání.  
> A Mikuláš hned nato bez meškání,  
> nechtěje mařit ani okamžiku,  
> si nanosil do svého pokojíku  
> na dva tři dny dost pokrmů i pití;  
> a ona měla muži odvětiti,  
> kdyby se po něm, Mikuláši, tázal,  
> že celý den se ani neukázal,  
> že nebyl dole ani na oběd,  
> že neduh nějaký snad na něj sed;  
> že služka na něj tloukla ze všech sil,  
> on však že přesto pořád zticha byl.

> A takhle prošel sobotní ten den,  
> co Mikuláš v své jizbě uzavřen  
> jedl a spal a měl se vesele  
> až do večera příští neděle.

> Bláhový tesař podivem byl jat,  
> co se to mohlo s Mikulášem stát:  
> „Ví svatý Tomáš, strach mám, na mou duši,  
> že to s ním není všechno, jak se sluší;  
> chraň Pánbůh, aby nebyl tak už živý!  
> Ten svět je nýčko hrozně povážlivý;  
> jednomu dneska rakev vykrápěli,  
> a to byl v práci ještě do pondělí!  
> Jdi nahoru,“ řek pacholkovi, „hned!  
> Tluč tam a křič a hleď se dovědět,  
> co je! A přijď mi oznámit, co poví!“

> Čeledín honem výběh do podkroví  
> a postavil se k dveřím do komory  
> a zařval, až se zelenaly hory:  
> „Hej, co je s vámi, mistře Mikuláši?!  
> Což ze spánku vás pranic nevyplaší?“

> Však nadarmo. Ten uvnitř zůstal tich.  
> Čeledín viděl otvor ve dveřích,  
> co zhusta sloužil cestám kočičím,  
> i sehnul se a podíval se jím.  
> A nakonec pak zjevila mu škvíra,  
> jak Mikuláš tam vzpřímen před se zírá,  
> jako by koukal v novu na měsíc.  
> I spěchal dolů tesařovi říc,  
> proč je ten študent ode včírka zticha.

> Tesař se začal křižovat a vzdychat:  
> „No, teď nám pomoz Frideswida svatá!  
> Vždyť člověk neví, čemu vstříc tak chvátá.  
> Ten mladík strnul při své hvězdopravě,  
> ba, je dost možná, že se pomát v hlavě.  
> Bál jsem se vždycky, že to jednou přijde;  
> nač v boží tajemství se pletou lidé!  
> To sprostný člověk budiž blahoslaven,  
> kterýžto víru v Boha svého zná jen!  
> Všaktě se stalo tomu astronomu,  
> co do polí si vycházíval z domu  
> ve hvězdách pátrat, co čas nese příští,  
> že se pak octl pádem ve hliništi —  
> to neviděl. Však svatý Tomáš ví to,  
> že Mikuláše vážně je mi líto;  
> měl by se probrat z těch svých meditací.  
> Pomoz mi, Kriste, králi nebes, v práci!  
> Dejte mi hůl, strčím ji pod veřej,  
> a ty, Robine, zvedni dveře, hej!  
> Snad po tomhle se z toho probéře!“

> A už se tesař vrhl na dveře.  
> Ten čeledín měl řádnou musklaturu,  
> zdvih dveře z pantů jedním škubem vzhůru,  
> až vyzdviženy skácely se k zemi.  
> Leč Mikuláš byl jako kámen němý,  
> před sebe stále civěl skrze vzduch.  
> Tu tesař mnil, že posed ho zlý duch,  
> a zatřepal jím, vzal ho za ramena  
> a nahlas křičel: „Hochu zatrápená,  
> hej, co je s tebou, vzbuď se, hni se z místa  
> a připomeň si utrpení Krista!  
> Ha, stáhněte se, skřítkové a šotci!“  
> A zaklinadlem vyháněl zlé moci —  
> na všechny čtyři strany obydlí  
> i zvenčí z prahu zaklínal vliv zlý:  
>           „Ó Benedikte svatý, Jezu Kriste,  
>           od všeho zlého chraň nás na tom místě;  
>           na černou můru bílý otčenáš,  
>           kde, svatý Petře, svoji sestru máš?“

> A Mikuláš, ten chytrý mládenec,  
> zhluboka vzdych a řek mu nakonec:  
> „Ach, což tak brzy zhynout má svět náš?!“

> Tu tesař vykřik: „Co to povídáš?  
> Na Boha mysli, jak my, prostý lid!“

> Mikuláš na to: „Dej mi něco pít,  
> a pak ti svěřím věci přísně tajné,  
> co vztahují se na tebe i na mne;  
> už nikdo jiný nezví je.“ Tu v mžiku  
> sběh tesař dolů, hned mu do žejdlíku  
> silného piva vrchem natočil,  
> a když pak oba vypili svůj díl,  
> Mikuláš dobře zamkl komoru  
> a „Pane Jene,“ začal v hovoru,  
> když k sobě přitáh židli tesařovu,  
> „přísahat musíš a pak státi v slovu,  
> že nevyzradíš, co ti vyjevím;  
> sám Kristus Pán byl v tomhle rádcem mým,  
> a ztracen byl bys, Jene, dojista,  
> taková by tě stihla boží msta,  
> že zešílel bys, kdybys o tom cek!“

> „Pro svatou krev svou chraň mě Ježíšek!“  
> řek hlupák ten, „já nejsem na žvanění,  
> opravdu, nejsem přítel klábosení.  
> Jen mluv! Já ženě o tom ani muk!  
> Nic neprozradím, u Kristových muk!“

> „Abych řek, Jene, pravdu, na svou čest,  
> já zpozoroval ve znamení hvězd  
> a objevil jsem z měsíčního jasu,  
> že v pondělí kol půlnočního času  
> takový spustí hrozný déšť a liják,  
> že potopa jej nepředčila nijak!  
> A svět náš za míň nežli za hodinu  
> zatopen bude ve vod strašném klínu  
> a celé lidstvo bude utopeno!“

> „Ach,“ zvolal tesař, „ubohá má ženo!  
> I ta se utopí? Ach běda, ach!“  
> a málem na zem porazil ho strach  
> a ptal se: „Není proti tomu lék?“

> Mikuláš na to: „Znal bych prostředek,  
> musíš však dělat, co ti mudrc praví,  
> a ne snad jednat podle vlastní hlavy!  
> Šalamoun řekl k poučení lidí:  
> ‚Nebude plakat, kdo se radou řídí!‘  
> Když poslechneš mě ve všem,  
> vyrvu zmaru bez použití plachet,  
> bez stožáru tebe i ji i sebe bez nesnáze.  
> Což neslyšels, jak Noe unik zkáze  
> a jak byl předem z nebes varován,  
> když potopou chtěl zničit svět náš Pán?“

> „Ba,“ řek ten tesař, „to zas pravdu máš.“  
> „A neslyšels též,“ ptal se Mikuláš,  
> „jak trápilo to potom patriarchu,  
> kdyžtě vzal s sebou svoji ženu v archu,  
> že, na mou věru, dal by tehdy rád  
> berany černé z veškerých svých stád,  
> kdyby měl pro ni zvláštní plavidlo?  
> A víš, jak nejlíp odvrátit to zlo?  
> Je třeba spěchat, a když máme spěch,  
> všech otázek a otálení nech!  
> Co nejrychleji hleď mít pohromadě  
> tří díže nebo sudy tři či kádě,  
> každému jednu; velké opatři,  
> poplujem v nich jak v loďkách všichni tři!

> A všechny tři je musíš zásobiti  
> tak na den jídlem a též něčím k pití.  
> Vždyť voda zmizí, brzy opadne,  
> už s rozedněním nejbližšího dne.  
> Ne abys o tom před pacholkem špit,  
> ba ani služku nelze zachránit,  
> neptej se proč, i pak bych sotva řek,  
> co vyjevil mi boží úradek!  
> Jestli ti rozum službu nevypoví,  
> ta milost stačiž ti, co Noemovi!  
> O ženu tvou se ovšem postarám;  
> tak běž a pospěš si, však víš už kam!  
> Až jí i mně i sobě opatříš  
> káď nějakou či nějakou tu díž,  
> všechny tři zvenčí pověs v podkroví  
> a dbej, ať se to nikdo nedoví!  
> A když tak provedeš vše, co je třeba,  
> a připravíš tam pití, maso, chleba  
> i sekyru, abychom provazy  
> pak přeťali, až příval dorazí,  
> a abychom si díru vysekali  
> ve štítu směrem k sadu nad maštalí,  
> kde bychom mohli volně proklouznout,  
> až přežene se toho deště proud,  
> pak budeš plout, pak už to bude hra,  
> jako když kachna honí kačera!  
> ‚Aleno! Jene!‘ zavolám já vás,  
> ‚veselí buďte, příval přejde zas!‘  
> Ty řekneš: ‚Zdráv buď, mistře Mikuláši,  
> už na tě vidím, už se jitro snáší!‘  
> A pak budeme nad vším světem páni,  
> jako byl kdysi Noe se svou paní.  
> Však jednu věc měj dobře na paměti:  
> až budem v kádích, nebudeš už směti,  
> na to dej pozor, varuju tě znova,  
> promluvit s nikým jediného slova  
> a nevykřikneš ani nezvoláš;  
> Bůh kázal, že se tiše modlit máš!

> A s ženou musíte být odděleni,  
> tak aby na vás nešlo pokušení  
> na hříšný pohled nebo hříšný čin.  
> Toť rada má; tak pravil Hospodin.  
> A nazítří, až noc se přiblíží  
> a lidé usnou, vlezem do díží  
> a přečkáme tam v oddanosti Bohu.  
> Teď po svých jdi, já tady sotva mohu  
> vykládat o všem široce a dlouze;  
> prý chytrým stačí napovědět pouze.  
> Nač tobě, chytrému, dál hovořiti,  
> jdi proto, prosím, zachraň naše žití!“

> Ten hloupý tesař sebral se a k paní  
> se odebral ve stálém bědování  
> a svěřil se jí, co je nemine.  
> Ta hnedka prokoukla — no aby ne —  
> co znamená ta motanice celá,  
> leč tvářila se, jak by umřít měla,  
> a naříkala: „To je nadělení!  
> Běž, dělej honem, ať jsme zachráněni!  
> Jsem tvoje věrná manželka, a ty  
> běž, mužíčku, spas naše životy!“

> Jak silně někdo na své ženě visí!  
> Div neumírá tím, co namluví si;  
> tak pouhé zdání umí vzbudit žal.  
> Ten nekňuba se všecek rozklepal,  
> už zdálo se mu, že se vskutku řítí  
> potopa světa v mořském vlnobití  
> utopit jeho drahou polovici.  
> Plakal a kvílel s utrápenou lící  
> a pořád vzdychal, v srdci strašnou tíž,  
> a honem šel a opatřil si díž  
> a potom káď a ještě necky k tomu,  
> a když to všechno tajně poslal domů,  
> hned zavěsil je skrytě v podkroví  
> a zrobil žebře, aby k trámoví  
> pak mohli vylézt s pomocí těch příčlí  
> a k plavidlům svým aby po nich přišli.  
> A jídlo schystal podle rady Páně,  
> chleba a sýr a dobré pivo v džbáně,  
> aby to na den plně postačilo.  
> Dříve však, nežli započal to dílo,  
> děvečku poslal pryč i čeledína  
> s nějakou posílkou až do Londýna.

> A v pondělí, když vyšla večernice,  
> vše uzamkl a beze světla svíce  
> zařídil další, poučení dbalý.

> Pak všichni tři se vzhůru vyšplhali.  
> A za chvíli, co brázdu vyoráš:  
> „Teď pst! A modlit!“ pravil Mikuláš,  
> „Pst!“ řekla Alena i Jan to děl.

> Pak modlitbu svou tesař odemlel  
> a jako puťka mlel ji v duchu ještě  
> a vyčkával, až zazní šumot deště.  
> Až nakonec ho pro únavu dne  
> přemohlo rázem spaní smrtelné;  
> bylo to zrovna krátce po klekání.  
> Z té muky duševní měl špatné spaní  
> a se zvrácenou hlavou chrápal. V mžiku  
> náš Mikuláš se svezl po žebříku,  
> Alena taky tiše sjela dolů,  
> a bez řečí šli do postele spolu,  
> kde jindy hlupák tesař líhal s ní.  
> To bylo něco! Toho mazlení!  
> Tak Mikuláš si užil s Alenou  
> té slasti, kterou všelikterak zvou,  
> až začalo se zvonit ke mši ranní  
> a na kruchtě se dali do zpívání.

> A Absolón, náš nový kostelník,  
> kterému k srdci osten lásky vnik,  
> s kumpány v Oseney byl to pondělí,  
> aby se tam tak trochu poměli.  
> A náhodou se vyptal na tesaře  
> známého mnicha, důvěrně se tváře.  
> Mnich na stranu ho odved od kostela  
> a pověděl mu: „Nechápu, co dělá  
> už od soboty. Myslím, že ho snad  
> pro dříví poslal opat pro náš řád;  
> do dvorce často pro ně jezdívá  
> a zůstává tam vždycky den či dva.  
> Nebo je doma; nejsem si však jist,  
> na kterém bude z obou možných míst.“

> Tu Absolóna popad v duši smích  
> a myslel si: „Teď dojdu cílů svých;  
> vždyť od rána až doteď k večeři  
> jsem neviděl ho hnout se ze dveří.  
> Až kohouti se dneska rozepějí,  
> zaklepám tajně na okénko její  
> tam dole ve zdi a své milované  
> vypovím všechno, čím mi srdce plane,  
> a nemůže mě minout její vděk,  
> jestli ne víc, tak aspoň polibek.  
> Požitek cítím, který je mi blízký;  
> po celý dnešek svrběly mě pysky,  
> a to je přece známka líbání!  
> A hody jsem dnes viděl ve spaní!  
> Tak proto si teď schrupnu na hodinku,  
> a pak se těšme, po tom odpočinku!  
> A když pak první kohoutí zněl zpěv,  
> vstal Absolón, v němž láskou vřela krev,  
> a nastrojil se jako záletníci  
> a žvýkal koření a lékořici,  
> to pro vůni, sčesal si čupřiny  
> a kousek laskavce, té byliny,  
> si vložil pod jazyk, to pro grácii,  
> a k domu tesaře se chystal vyjít.  
> Tiše si stoupl pod okýnko k domu,  
> tak nizoučké, že k hrudi sahalo mu,  
> a zakašlal a šeptal slova svá:  
> „Co děláš, ty má sladká, medová?  
> Můj cukroušku, můj ptáčku, krasavice,  
> slovíčko promluv, musíš probudit se!  
> Srdíčko moje, málo dbáš mých psot;  
> já kudy chodím, cedím lásky pot;  
> a jenom ty jsi příčina mých vzlyků,  
> vždyť toužím jako jehně po cecíku!  
> Miláčku, to jsem já, kdo pro tě lká  
> tak toužebně jak věrná hrdlička:  
> už ani nejím více, než jí děcko!“

> „Pryč, janku, kliď se!“ řekla na to všecko.  
> „To bych to chytla! Přítelíčku, vale!  
> Mám jiného, a pro Ježíše krále,  
> radši ho mám než tebe, otravu!  
> Běž, než ti hodím kámen na hlavu!  
> A nech mě spát; ať vezme tě už ďas!“

> „Ach!“ rozklepal se Absolónův hlas,  
> „jak věrná láska smutně zapláče!  
> Jen pusu aspoň, když ne jináče,  
> pro lásku boží a pro lásku moji!“  
> „A potom už mě necháš na pokoji?“  
> „Srdíčko, jistě, pak tě nechám v klidu!“  
> „No tak se připrav, hnedle k tobě přijdu!“  
> A Mikuláši špitla: „Teď buď tichý  
> a za chviličku potrháš se smíchy!“

> Absolón rychle pod okno si klek  
> a řek si: „Teď mám v kapse výdělek;  
> však přijde víc, co stojí za zmínku!  
> Srdíčko, ptáčku, dej mi pusinku!“

> Tu otevřela ona okenici a řekla:  
> „Tu máš, koukej pospíšit si,  
> ať soused nemá důvod pro klevety!“  
> Absolón čistě osušil si rety;  
> noc byla jako smůla, temná, hustá;  
> a ona z okna dala mu — ne ústa;  
> a Absolón, lest sotva tušící,  
> vtisk polibek na holou zadnici,  
> rozpálen vášní. Když si toho všim,  
> ucouvl zpátky s dojmem podivným;  
> vždyť věděl přec, že vousy nemá žena —  
> a věc ta byla hrubě ochlupená!

> Tu zvolal: „Fuj! To, Absolóne, chyt si!“  
> Ona jen „Chich!“ a sklapla okenici.  
> A Absolón šel zarmouceně dál.  
> „Ha, vousy! Vousy!“ Mikuláš se smál.  
> „Při božím těle, tohle bylo bon!“  
> Všechno to slyšel chudák Absolón,  
> každičké slovo; vztekem si hryz rty  
> a sliboval si: „Dočkej odplaty!“  
> Jak si teď prachem, pískem drh, dřel pysky,  
> jak slámu bral a látku, ba i třísky  
> náš Absolón, jak zuřil, kdo to poví!  
> „Za pomstu dal bych duši satanovi,  
> a nežli vlastnit třeba město celé,  
> radši bych, věru, ztrestal tupitele!  
> Jak zaslepil mě, běda, touhy plam!“

> Žár jeho lásky rázem byl ten tam;  
> od chvíle, co ji líbal na zadnici,  
> nedal by grešli za tu milostnici.  
> Byl vyléčen už ze své nemoci  
> a pohrdou chtíč uměl přemoci.  
> Jak po výprasku dítě, slzu v líci,  
> tichounkým krokem přešel přes ulici  
> k mistrovi Gervais, kováři, jenž pilně  
> součásti pluhů koval ve své dílně  
> a radlice a srpy brousil zručně.  
> Absolón klepal, ne však příliš hlučně:  
> „Otevři, Gervais! Otevři mi honem!“  
> „S kýmpak to mluvím?“ — „Se mnou, s Absolónem!“  
> „Ty, Absolóne? Pro Kristovy rány,  
> cože jsi, bože, dneska takhle raný?“  
> „Co je ti? Jenom holka nějaká  
> ptáčka jak ty tak časně vyláká;  
> při svatém Noetu, však ty víš jak!“  
> Absolón neřek ani tak či tak,  
> na jeho šprýmy nebral zřetele;  
> mělť na kuželi více koudele,  
> než kovář znal. Řek: „Brachu rozmilý,  
> to žhavé rádlo půjč mi na chvíli,  
> zde ve výhni; chci něco provést s ním  
> a hnedka ti je zase navrátím!“

> „Vem si je,“ Gervais odpověděl na to,  
> „a i kdyby to bylo samé zlato,  
> tobě bych přece nemoh odříci.  
> Však u všech ďasů, co s tou radlicí?“  
> Absolón na to: „Děj se co se děj;  
> však ti to zítra řeknu podrobněj.“

> A z chladné strany popad za ocel,  
> ze dveří vyklouz, a pak zticha šel,  
> až přišel znovu k tesařovu domu.  
> Zakašlal nejdřív, zaťukal pak k tomu  
> jak před chviličkou na okenní rám.

> Alena na to: „Kdo je to zas tam?  
> Kdo to tu klepe? Jistě zloději!“  
> „Ne, růžičko má,“ odpověděl jí,  
> „tvůj Absolón, mé zlatíčko,“ jí řek,  
> „ti tady přines zlatý prstýnek;  
> od matky mám jej a sám Pánbůh ví to,  
> že je moc pěkný, je v něm hezky ryto;  
> a bude tvůj, když hubičku mi dáš!“

> Vymočit právě šel se Mikuláš.  
> „Teď švanda vyvrcholí,“ tak si řek,  
> „mě políbí teď ještě na zadek!“  
> Otevřel rychle celou okenici  
> a ven se začal soukat po zadnici,  
> až vystrčil svůj celý bombardón.  
> Tu ve tmě ozval se ten Absolón:  
> „Kde jsi, můj ptáčku? Nevím, kam bych kouk.“  
> A Mikuláš jen pustil mocný pšouk,  
> jenž zarachotil ohromnánskou ranou,  
> až Absolóna málem odfouk stranou.  
> Ten však měl v ruce radlici a smek  
> se Mikuláši honem přes zadek.

> Hned bylo cítit, jak se zadek škvíří,  
> a kůže z něho slezla na dlaň zšíři.  
> Bolestí myslel, že už umře snad,  
> a jako blázen začal hnedka řvát:  
> „Pomoc! Ach! Vodu, vodu! Smilování!“

> Tesaři přetrh tenhle pokřik spaní;  
> jak slyšel o vodě, hned pochopil,  
> že už se blíží příval potopy.  
> Vstal, netratil už nijak slova planá,  
> sekerou přeťal provazy a lana —  
> a bum! A slít! Chléb s pivem lítly spolu,  
> až na práh dopad se vším všudy dolů  
> a zůstal ležet, jak ho stihla mdloba.

> Mikuláš s ženou vyskočili oba  
> a po ulici „Pomoc!“ hulákali.  
> Sousedi všichni, velcí jako malí,  
> se seběhli na muže pocivět,  
> který tu ležel zelený a bled,  
> neboť si zlomil ruku při pádu.

> I ostudu měl z toho případu,  
> když jeho řeči byly ukřičeny  
> jak od Mikuláše, tak vlastní ženy,  
> co řekli všem, že blázniviny tropí,  
> že zachránit se chtěl — prý od potopy,  
> až ve fantasu, kterým tak byl stižen,  
> nakoupil tajně tři veliké díže  
> a zavěsil je tajně do podkroví  
> a nutil je, pro lásku k Ježíšovi,  
> aby v těch dížích seděli prý s ním.

> Lidi se smáli nad tím blázněním  
> a šklebili se přitom pod střechu  
> a ubožák byl terčem posměchu.  
> A když chtěl tesař odpovědět kdy,  
> nebrali vážně jeho vývody;  
> vždy nadávka ho stihla nehorázná,  
> a měli z něho obecního blázna.  
> Študentská cháska do houfu se spřáhla  
> a „Toho stihla pomatenost náhlá!“  
> všem říkali a ti se smáli znovu.

> Tak študent dostal ženu tesařovu,  
> byť žárlivě ji hlídal sebevíc;  
> Absolón zlíbal její zadní líc;  
> a na zadku byl spálen Mikuláš.  
> Je konec. Spas nás všechny Pánbůh náš!

</section>
