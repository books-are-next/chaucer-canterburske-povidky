---
title: Povídka sluhy kanovníkova
subtitle: Začíná se část první
contentType: prose
---

<section>

> Když tento svatý příběh skončen byl  
> a my ujeli nějakých pět mil,  
> u Boughtonu na lukách se začal hnát  
> za námi člověk, černočerný šat  
> halil mu bílou komži navespod.  
> Najatý jeho grošák cedil pot  
> a tak se svítil, že to byl až strach;  
> měl na tři míle ostruh v slabinách.  
> I jeho sluhy kůň se stejně štval  
> a tak se potil, že až klopýtal.  
> Náprsník pěna kryla mu — a jaká! —  
> až zkropenatěl od ní jako straka.  
> Dvojitá brašna od sedla mu padla,  
> to byla, zdá se, všechna zavazadla.  
> Nalehko, letně, vyjel si ten pán.  
> Já v duchu dumal, jsa tím upoután,  
> co je to zač; až potom jsem si všim,  
> že nosí kuklu s pláštěm přišitým;  
> a nakonec ten dojem ve mně vznik,  
> že nějaký to bude kanovník.  
> Na stužce klobouk spad mu do zátylí,  
> vždyť nejel krokem ani klusem; pílil  
> za námi hurtem, zbrklý byl to cval.  
> List lopuchový do kukly si dal,  
> to před potem a před horkem prý chrání.  
> Potil se ale, až byl k popukání!  
> Jak kdybys destiloval řebříček  
> a jitrocel, tak pot mu s čela tek.  
> A muž ten zvolal, když se dostal blíž:  
> „Bůh, panstvo veselé, vás ochraniž!  
> Bodal jsem koně, hnal se o překot  
> jen kvůli vám, a je-li vám to vhod,  
> rád bych se, páni, poveselil s vámi!“

> I jeho sluha pravil s úklonami:  
> „Když, vzácní páni, vyjeli jste zrána  
> z té hospody, já upozornil pána  
> a mistra svého, a on v okamžení  
> zatoužil po vás, má rád pobavení  
> a taškařici nikdy nezkazí.“

> „Ať Bůh tě za to, brachu, provází,“  
> děl hostinský náš, „neboť, jak se zdá,  
> tvůj pán si vtipem s nikým nezadá  
> a šprýmař, sázím, z očí hledí mu.  
> Může dát cestou něco k lepšímu,  
> čím společnost by pomoh rozesmát?“

> „Kdo, pane? Pán můj? Nechci vám tu lhát,  
> pokud jde jen o legraci a šprým,  
> to zná ažaž; ten, kdo by žil však s ním  
> tak jako já a poznal ho tak líp,  
> žas by, kam sahá jeho um a vtip  
> v každičké věci, kterou jednou zkusí!  
> Ten, pánové, vám umí tropit kusy,  
> co z vás by, myslím, sotva někdo sved,  
> kdyby ho pán můj k tomu nepřived.  
> Jak nic se zdá, však tvrdím — v zájmu všech  
> by bylo blíž ho znát, všem na prospěch —  
> a vsadím všechno pozemské své jmění,  
> že známost s ním by nikdo nevyměnil  
> za pytel zlata, neboť, jak jsem řek,  
> je to až div, jaký má úsudek;  
> co zmůže on, to nikdo nezmůže.“

> „Hm, copak je to tedy za muže?“  
> děl hostinský náš. „Je snad učenec?“

> „Co, učenec? V tom vězí větší věc!“  
> ten sluha řek. „Když libo, vážení,  
> hned naznačím vám jeho umění.  
> Můj pán by uměl, tolik řeknu vám  
> (však vše, co umí, nevím ani sám,  
> a poznal jsem trik jeho ledakterý!),  
> kraj, kterým jedem, až ke Canterbury,  
> obrátit naráz celý naruby,  
> odhalit jeho vnitřní útroby  
> a stříbrem je či zlatem vydláždit!“

> „Pozdrav tě!“ ztratil hostinský náš klid,  
> když vyslech tohle, všecek překvapen.  
> „Tady mi někde něco neklape!  
> Je-li tvůj pán tak velký vědátor,  
> má-li být ctěn a sloužit jako vzor,  
> proč nedbá o sebe, proč je tak sešlý?  
> Plášť, který stojí za zlámanou grešli,  
> a pro něho? Ať přijdu o zdraví,  
> jestli to není hadr děravý!  
> Proč záplatu si lípá na záplatu,  
> jestli má možnost nakoupit si šatů,  
> když umí to, cos nám tu vyprávěl?  
> To, milý brachu, to bych vědět chtěl!“

> „Proč?“ sluha řek. „Co mě se ptát je platné?  
> Ten, pánbůhví, už nikdy nezbohatne!  
> (Nerad bych ale něco odvolával,  
> pst! proto před ním, udělal by kravál!)  
> Má rozumu až moc, to myslím já,  
> a všeho moc, jak víme, škodívá,  
> a jak dí učenci, se mění v hřích.  
> A v tom je pán můj hlupák, řekl bych.  
> Člověk, co mívá příliš velký um,  
> je někdy sváděn k špatným záměrům,  
> a můj pán taky, až mě jímá zlost.  
> Pánbůh to naprav, už jsem řekl dost!“

> „Nic naplat, brachu,“ hostinský náš řek,  
> „je-li tvůj pán ten vtipu výlupek,  
> který ti stál za tolik orací,  
> pověz nám, co má vlastně na práci?  
> A řekni nám, kde má ten pán tvůj byt?“

> „Na kraji města,“ sluha hned se chyt,  
> „v těch doupatech a slepých uličkách,  
> kam stáh se lapka kdejaký a vrah,  
> co ukrývá své temné živobytí  
> a na světlo a před lidi se štítí;  
> a tak i my, když pravdu říct už mám.“

> „A,“ hostinský děl, „když už se tě ptám,  
> proč ve tváři tak špatnou barvu máš?“

> „Při svatém Petru! Sper to satanáš!“  
> vykřik ten sluha, „foukám celý den  
> do výhně, ta je příčinou všech změn!  
> Zrcadlo? Pane, nemám chvilku na to,  
> učím se těžce rozmnožovat zlato.  
> Mísíme, třeme, oči u plamene,  
> nadarmo ale vpřed nás touha žene,  
> nevyjde nikdy naše zbožné přání.  
> Leč v mnoha lidech vzbuzujeme zdání  
> a půjčujem si zlato; libru snad  
> či dvě, či tucet, co kdo může dát,  
> a necháme je myslet, my že hravě  
> tu jednu libru proměníme na dvě!  
> Je to jen lež, leč máme naději,  
> že naše zkoušky jednou uspějí.  
> Však věda před námi tak rychle kvačí,  
> že naše námaha jí nepostačí,  
> že vždycky se nám někde vytrácí,  
> a nakonec z nás budou žebráci.“

> Zatímco sluha s takovou si ved,  
> ten kanovník se přitočil a hned  
> pln podezření našpičatil uši.  
> Jak říká Cato: provinilec tuší  
> v každičkém slově, ať jde o cokoli,  
> že se to týká toho, co ho bolí.  
> A tak ho tedy hnalo podezření  
> blíž k sluhovi a k jeho klábosení.  
> A když ho zaslech, hnedka ztropil hluk:  
> „Tak dost už toho! Dál už ani muk!  
> A jestli ne, tak zpřerážím ti kosti!  
> Špiníš mě tady v téhle společnosti  
> a odhaluješ to, co měl bys krýt!“

> „Tak?“ udělal náš hostinský. „Jen klid!  
> Nic nedbej na hrozby a mluv jen dál!“

> A sluha na to: „Nač bych se ho bál?“

> A kanovník, když viděl, co se děje,  
> že sluha vyzradí ty jeho reje,  
> pryč rychle ujel, pro hanbu a vztek.

> „Teď povím všechno,“ na to sluha řek,  
> „teď zažijete pěkný žert a špás.  
> Když už je pryč, tak ať ho vezme ďas!  
> Ať by mi strkal měďáky či zlato,  
> já jsem s ním skončil, páni, slovo na to!  
> To on mě přived do té šlamastyky;  
> ať pojde v hanbě za ty svoje triky!  
> To není pro mě, tahle chytristika,  
> to dobře vím, ať kdo chce co chce říká.  
> A přece, přes tu dřinu, strast a žal  
> a pot a smůlu jsem se nesebral  
> a nemoh jsem se vymotat z těch chyb.  
> Teď aby Pánbůh osvítil můj vtip  
> a já vám uměl všechno povědět!  
> Leč aspoň kousek vypovím vám teď;  
> když pán je pryč, já s jeho uměním  
> nic nechci tajit, povím vám, co vím.“

> U kanovníka sloužím sedm let,  
> nevím však víc než předtím z jeho věd.  
> Vše, co jsem měl, jsem ztratil docela,  
> a Bůh ví, mnohý ztratil víc než já!  
> J já, jenž kdysi oblékal si rád  
> čisté a pěkné odění a šat,  
> teď na hlavě mám starou nohavici,  
> a ruměnec, co záříval mi v líci,  
> teď pobledl v tu olověnou šeď.  
> A to je vše, co jsem s tou vědou sved.  
> Od výhně víčka cukavě se chvějí;  
> tak dopracují všichni zlatoději!  
> Do naha um ten šalebný mě svlek,  
> že nemám pranic, žádný majetek;  
> a ještě vězím po krk ve dluzích  
> za vypůjčené zlato, že se z nich,  
> co budu živ, už nikdy nevymotám.  
> Ať každý vidí, jaká je to slota!  
> A každý, kdo by na ni sázet chtěl,  
> svůj blahobyt tím poslal do pekel,  
> a Pánbůh ví, už nebude mu líp,  
> jen měšec vyprázdní a zratí vtip.  
> A jakmile ten červ ho nahlodá,  
> když ztratí své, tu cizí v sázku dá  
> a ještě bude druhé ponoukat,  
> by klesli tam, kam on sám dříve pad.  
> Vždyť darebáka vždycky potěší,  
> když bližní stihne žalost nejtěžší,  
> jak mě to učil jeden moudrý muž.  
> Ale teď dál, o našem díle už.

> Když jsme v té černé skřítčí kuchyni,  
> mudrce mníme, že z nás učiní,  
> tak šroubovaně zazní naše řeč.  
> A foukám do ohně, až cítím křeč.  
> Nač vzpomínat si nyní na proporce,  
> v nichž při pokusech směs nám vřela horce,  
> a kolik stříbra pokus pohltil —  
> pět či šest uncí, nebo jiný díl?  
> Nač vyprávět, těch přísad co tu je,  
> čerň z kostí, kyz a různé okuje,  
> a jak vše jemně rozemleto v prach  
> pak v hliněných se praží tyglíkách,  
> když přidali jsme drahý pepř a sůl  
> k těm práškům, jichž jsem právě vzpomenul,  
> a jak pak ze skla přijde na to báň;  
> co jiných přístrojů měl ten můj pán;  
> či jak se tyglík s bání zapečetí,  
> vzduch aby nemoh nikde ucházeti;  
> jak nejdřív oheň mírný a pak větší  
> je třeba rozdmýchat a s jakou péčí  
> je třeba sublimovat; s jakou chutí  
> jsme žíhali ty amalgámy rtuti,  
> jež známa je též Merkurův co kov.  
> Leč nadarmo! Je o tom škoda slov.  
> Náš auripigment, rtuťný sublimát,  
> klejt mletý v porfyru nám nechtěl dát,  
> přes všechny proporce, za čím jsme šli,  
> a marně jsme se jenom pachtili.  
> Ni vytvoření přirozených plynů,  
> ni pevná hmota, pranic naši dřinu  
> nám neosladilo a každý tah  
> znamenal ztrátu nadějí a snah.  
> A všechna vydání vzal taky ďas  
> a na holičkách se vším nechal nás.

> A ještě mnohé bylo třeba k práci  
> při rozličných těch našich operacích.  
> I když sám neznám všech těch věcí jména,  
> vždyť jsem jen prostá hlava neučená,  
> řeknu vám o nich jen tak bez pořádku,  
> jak se mi v hlavě vynořují v zmatku:  
> měděnka, borax, všelijaké hlíny  
> a mnoho nádob ze skla, z kameniny,  
> a baňky na moč, různé digestoře,  
> křivulí, retort, fiól celé moře,  
> a tyglíky a různé jiné zrůdy,  
> moc drahé za troník i se vším všudy.  
> Nač všechno jmenovat, sám ďábel tluč  
> teď krevel na roztok i býčí žluč,  
> arzén a ledek nebo sirný květ!  
> I o bylinách moh bych vyprávět,  
> řepíku, měsíčkách a baldriánu,  
> kdybych však začal, tak už nepřestanu.  
> Náš kahan hořel celý den a noc  
> a ved nás k cíli — jenom mít tu moc!  
> Pec naše žhnula samou kalcinací,  
> vřel stříbrotvorný roztok v destilaci;  
> i nehašené vápno, bílek, křída,  
> jíl, prach a moč hned hnůj a popel střídal,  
> a sanytr a vitriol a vosk,  
> a oheň měnil různě výhřevnost,  
> z dřeva i z uhlí; potaš, sůl a louh;  
> měls hmotu praženou i sráženou;  
> vlas, žíně s hlínou, kamenec a sklo,  
> slad, vinný kámen, droždí, kvasidlo  
> a realgar a jiných látek porci  
> jak na absorpci, tak i na resorpci.  
> A dělali jsme stříbra citrinaci  
> a cementaci a též fermentaci  
> ve zkumavkách i v kadlubech — a víc!

> A poznal jsem též, to bych vám chtěl říc,  
> sedmero těles a též duchů čtvero,  
> jak, podle mistra, za sebou se berou:  
> Tak první duch je rtuť a za ním pak  
> jde arzenik a třetí salmiak  
> a čtvrtý z nich a poslední je síra.  
> A teď těch sedm těles všehomíra:  
> Sol, to je zlato, Luna stříbro buď,  
> Mars železo a Merkur zas je rtuť,  
> olovo Saturn, Jupiter je cín,  
> měď Venuše; a já jsem tátův syn!

> Kdo pustil se v to kleté řemeslo,  
> jen prázdné kapsy vždy mu vyneslo,  
> a vše, co vloží do něho a dodá,  
> je ztraceno a je to věčná škoda.  
> Ať ten, kdo chce být lidem pro blázny,  
> se zlatodějstvím dneska poblázní;  
> máš-li co v truhle a chceš o to přijít,  
> jen přistup blíž a uč se alchymii!

> Což ale nikdo um ten nepostih?  
> Bůh ví, že ne! Buď fráter nebo mnich,  
> kněz nebo kanovník, buď kdo si buď,  
> a den i noc se do svých knížek nuť  
> a prokletou tu študuj nauku —  
> vše nadarmo! A pak měj záruku,  
> že neučený moh by vniknout do ní!  
> Fuj! Dost už o tom! Nadarmo se honí  
> ať knihomol, ať číst kdo sotva zná,  
> vždyť nakonec se všechno vyrovná,  
> a při mé věčné spáse, oba z nich  
> úhrnem dojdou konců podobných  
> a touha po zlatě, jak už to známe,  
> toho i toho prachšeredně zklame.

> A ještě vzpomínám, co řekl bych  
> o pilinách a vodách žíravých,  
> o tom, jak měknou jisté matérie,  
> a naopak, co zase utvrdí je,  
> o promývání, o tavení kovů,  
> o olejích — však dostat se s tím k slovu,  
> byla by z toho bible; proto radši  
> už ukončím, těch několik jmen stačí,  
> a myslím si, že řek jsem vám už dost,  
> že i sám ďábel stáh by z toho chvost.

> Ne! Nechme toho! Mít ten elixír,  
> mudrců kámen, měl bych klid a mír;  
> to ten je cílem našich snů a tuh!  
> Však přísahám, a ví to v nebi Bůh,  
> přes všechnu snahu nepomůže nic,  
> přes všechny kumšty nepřijde vám vstříc!  
> Stál nás už všecko, co jsme kdysi měli,  
> a žalem z toho div jsme nezšíleli,  
> nemíti v srdci tajnou naději,  
> že, byť nám bylo sebetrpčeji,  
> elixír pak nás za vše odmění.  
> Tou nadějí jsme tvrdě drženi,  
> a varuju vás, to znamená jít  
> a věčně doufat, navždy ztratit klid  
> a rozloučit se i s tím posledním.  
> Oni však žijí tím svým uměním  
> a jejich úděl zdá se hořkosladký:  
> i kdyby měli jenom cípek látky,  
> do níž se halí, když jdou v noci spát,  
> a na den jenom hrubý plášť a šat,  
> jsou ochotni to prodat pro své kousky  
> a nepřestat, než docela jsou v ouzkých.  
> A každý pozná je, kam jen se hnou,  
> vždyť přičmoudlinou páchnou sírovou,  
> že smrdí světu jako kozli staří  
> a jejich puch tak kozlinou se paří,  
> že i kdybys byl od nich na míli,  
> ty vůně by ti v nose zabzdily!  
> Tak jejich hadry a ta vůně hrozná  
> působí, že je každý naráz pozná;  
> a přec, když se jich zeptáš v ústraní,  
> proč chodí takhle hnusně odraní,  
> tu s výrazem ti špitnou tajemným,  
> že kdyby si jich někdo z lidí všim,  
> moh by je zabít — prý pro jejich um!  
> A tak se tváří jako lilium!

> Ale teď dále k mému vyprávění.  
> Vždycky než přišel tyglík pod plameny,  
> můj mistr smíchal jistých kovů díl,  
> vždy sám, mě k tomu nikdy nepustil.  
> Teď, když je pryč, už mohu směle říci,  
> že třebaže ho ctili odborníci,  
> a přít se s nimi o to nebudu,  
> přece si často uříz ostudu.  
> A víte jak? Nu, stávalo se nám,  
> že tyglík prask, a vše bylo to tam!  
> Ty kovy sílu takovou vám mají,  
> že tyglík někdy řádně nespoutá ji,  
> leda by z vápna byl a kamenný;  
> kov prorazí a vletí do stěny,  
> či do země se zaseknouti umí  
> (a to nás časem stálo velké sumy),  
> či rozstříkne se někdy po zemi  
> či střechou vylítne. A zdá se mi,  
> ač ďábel není lidem viditelný,  
> že cítíval jsem přítomnost té šelmy!  
> V pekle, kde vládne tlupám ďáblíků,  
> není víc žalu, zloby, pokřiku.  
> Když, jak jsem řekl, tyglík někdy puk,  
> hned nastal křik a nadávky a hluk.  
> Ten tvrdil nám, že chyba byla v ohni,  
> a jiný řval, co to ten dmuchač zklohnil  
> (to jsem se lek, vždyť já stál u měchů!).  
> „Jste blázni!“ křičí třetí bez dechu,  
> „směs byla špatná!“ Čtvrtý strká jej:  
> „Kde, ani nápad! Mlč, a poslouchej!  
> Na oheň bylo třeba vzíti buk,  
> své příští jmění vsadím, tím že puk!“  
> Já sám vám nepovím, v čem byla vina;  
> stejně se strhla hrozná kočičina.  
> „Dost!“ zařval pán. „Dost tahanic a rvaček!  
> Však brzy poznám, v čem tu vězel háček;  
> tyglík byl nejspíš někde naražený.  
> A nestůjte jak boží umučení,  
> zameťte, chlapci, rychle podlahu  
> a hlavu vzhůru, mějte odvahu!“

> Smetli jsme střepy do kupy i špínu  
> a roztáhli pak na zem plachtovinu  
> a naházeli střepy do síta,  
> a už se síto sem tam rozkmitá.

> „Dík Bohu,“ jeden řek, „něco je tady,  
> i když vše nedáme už dohromady;  
> i když to všechno šlo dnes naruby,  
> držme se pevně naší paluby,  
> vložme, co máme, zase do podniku!  
> Takové už je štěstí obchodníků,  
> někdy se daří, někdy zase ne;  
> dnes náklad s lodí v moři utone  
> a zítra dojde šťastně v přístaviště.“

> „Klid,“ řek můj pán, „teď budu vědět příště,  
> jak postupovat k lepším výsledkům,  
> a ne-li, páni, zatraťte můj um!  
> Dnes vím, že něco nepřálo nám zdar.“  
> Jiný zas prál, že byl moc velký žár.  
> Ať žár či chlad, já dobře vím, že k cíli  
> jsme jaktěživi správně netrefili  
> a neúspěch v té naší žhavé touze  
> v nás bláznivější žádosti jen vzbouzel.  
> A každý z nás hned cítil v sobě zrovna,  
> když jsme se sešli, krále Šalamouna.  
> Leč co se leskne, nebývá vždy zlato,  
> jak pořekadlo dobře dokládá to;  
> a jablko, jež oko nejvíc vábí,  
> může být shnilé, sebevíc ať báby  
> na trhu křičí! Mudrc, řekli byste,  
> a on je třeba blázen, můj ty Kriste,  
> když přijde na to, dokázat svou věc!  
> A čestnou tvář mívá i zločinec.  
> Však uvidíte to, až ukončím svou historii,  
> než se rozloučím.

### Zde končí část první a začíná se část druhá

> Kanovník jeden mezi námi žil,  
> jenž celé město byl by zamořil,  
> byť bylo velké jako Ninive,  
> Řím, Trója, Alexandrie a jiná dvě.  
> Podvody jeho, kousky proradné  
> sotvakdo moh by vypsat pořádně,  
> i kdyby žil tu víc než tisíc let.  
> Nepoznal lháře takového svět;  
> tak šikovně se doved vemlouvat,  
> tak kroutit řeč, že každého by zmát,  
> a jeho hladká slova nehorázná  
> by z kohokoli udělala blázna,  
> leda by mluvil s ďáblem jak on sám.  
> Mnoho tak lidí podved jeho klam  
> a podvede, když bude ještě živ.  
> A přece lidé za ním šli, až div,  
> i mnoho mil, by poznali se s ním,  
> zmateni jeho klamem podvodným.  
> Chcete-li slyšet, panstvo velectěné,  
> já dokážu to všechno do písmene.

> Leč kanovníků zbožných, opravdových,  
> bych se tu nechtěl dotknout svými slovy,  
> byť můj kanovník rušil dobrý mrav;  
> své lotry, odpusťte, má každý stav  
> a kvůli jedinému zlosynu  
> chraň Bůh, hned soudit celou skupinu.  
> Nechtěl bych tedy nijak pomlouvat,  
> ale jen křivdu do pořádku dát.  
> Můj příběh nejen zde je na místě,  
> ale i jinde; víte zajisté,  
> že v tuctu Ježíšových apoštolů  
> jen jeden, Jidáš, zrádcem byl; proč spolu  
> by měli pykat nevinní a svatí?  
> To stejnou měrou pro každého platí.  
> Doufám, že najdu vaši podporu,  
> dím-li, že má být vyhnán ze sboru,  
> v který se vetřel, každý Iškarjot,  
> než natropí víc neplechy a škod.  
> Tak, prosím vás, se nehoršete nic  
> a poslyšte, co mohu o tom říc.

> Kněz jeden v Londýně žil ze záduší,  
> žil léta tiše, klidně, jak se sluší,  
> byl zdvořilý a úslužně tak lnul  
> k té dobré paní, jejíž sdílel stůl,  
> že nepřijala od něho ni halíř  
> za sebelepší šat a plný talíř.  
> I stříbra dost vždy míval na útratu.  
> A teď vám řeknu, jakou zažil ztrátu  
> a kterak ten můj špatný kanovník  
> jej mnohou slzu stál a mnohý vzlyk.

> Ten kanovník, ta duše prolhaná,  
> navštívil jednou toho kaplana  
> a žádal jej o jistou půjčku v zlatě,  
> kterou prý brzy splatí vrchovatě.  
> „Půjčte mi zlatou marku na tři dny  
> a nemusíte býti neklidný!  
> Když do lhůty ji řádně nenavrátím  
> a podvedu vás, ať vám hrdlem splatím!“

> Kněz přines marku a ten kanovník  
> se rozloučil a pěkně vzdal mu dík,  
> řek _adieu_ a vyšel z bytu ven.  
> A třetí den byl zpět i se zlatem  
> a vrátil knězi obnos do halíře,  
> a ten byl z toho ovšem v dobré míře.

> „Opravdu,“ říkal, „proč bych se měl bát  
> a nepůjčit, proč hledět na dukát  
> a odpírat svůj skrovný majetek  
> tomu, kdo umí prokázat svůj vděk  
> a takhle řádně zaplatí svůj dluh;  
> takovým lidem neuzavřu sluch!“

> „Co?“ zvolal kanovník. „Já podvést vás?  
> Povídám, nikdy! To mě znáte zas,  
> že dodržím své slovo na puntík  
> až do hrobu, já nejsem podvodník;  
> a jestli lžu, ať Bůh mě spálí sírou,  
> tím buďte jist, tak jako jste svou vírou!  
> Já, bohudíky, vždycky říci směl,  
> že ještě nikdy nikdo neželel  
> zlata či stříbra, které půjčil mně,  
> já jednám s každým vždycky upřímně.  
> A vám, můj pane, za to přátelství  
> teď povím něco ze svých tajemství  
> a jako důkaz svého uznání  
> za ušlechtilé vaše jednání  
> vám ukážu, a jestli máte kdy,  
> vás naučím i tajné metody,  
> jichž používám ve své alchymii.  
> Tak dejte pozor, nechci odtud vyjít,  
> než předvedu vám mistrovský svůj trik!“

> „Tak?“ zvolal kněz. „Můj vřelý mějte dík!  
> Panenko svatá! Dej, ať se to stane!“

> „Jsem vždycky věrně k vašim službám, pane,“  
> řek kanovník, „Bůh v nebesích to ví!“

> Tomu se svěřit k službám, lumpovi!  
> Jak pravdivě nám stará moudrost tvrdí,  
> že služba v tomhle zakuklení smrdí;  
> hned dokázat to mohu na příkladu,  
> na kanovníku tom, co sil jen zradu  
> a nezdržel se podle svého gusta —  
> tak vede ďábel jejich srdce pustá —  
> křesťany dobré odírat i z kůže.  
> Ať od takových Bůh nám odpomůže!

> Ten kněz, s nímž jednal, nepochopil nic,  
> tu škodu netušil, co šla mu vstříc.  
> Chudinka kněz! Ta prostnost jehněte!  
> Jak mamon někdy hlavu poplete!  
> Slepotou raněn, nevíš, neblahý,  
> nic netušíš, jaké ti nástrahy  
> ten lišák lstivý tady rozestřel!  
> Už nevyvázneš z jeho osidel!  
> A proto nyní, abych ukázal,  
> jak to šlo s tvými trampotami dál,  
> ty ubožáku, povím urychleně,  
> jak ses dal podvést jako slepé štěně,  
> a prozradím též věci známé mi  
> o proradnosti toho ničemy.

> Ten kanovník byl, myslíte, můj pán?  
> Ne, pane hostinský, to přísahám  
> při nebes královně, že to byl jiný.  
> Ten můj prováděl horší lotroviny!  
> Podváděl všechny stokrát mazaněj,  
> mě už však mrzí stále vidět jej.  
> Když vzpomenu na toho podfukáře,  
> hned cítím, jak mi hanbou rudnou tváře,  
> či aspoň cítím, jak mi horce žhnou,  
> vždyť dobře vím, že barvu červenou  
> jsem z tváří ztratil; jed těch různých par,  
> jak jsem vám říkal, a ten kovů žár  
> mi vysál červeň, zpopelavěl pleť.  
> A na tu podlost dejte pozor teď!

> „Pošlete sluhu,“ kanovník děl knězi,  
> „ať koupí rtuť, v tom právě trik můj vězí,  
> a přinese jí unce dvě či tři!  
> Pak uvidíte, až ji opatří,  
> div divoucí, že otevřete oči.“

> „Hned,“ na to kněz, „hned pro ni, pane, skočí!“  
> A hned dal příkaz svému služebníku,  
> jenž vyrazil a za pár okamžiků,  
> takové bylo na něj spolehnutí,  
> byl zase zpátky s vyžádanou rtutí  
> a kanovníku podal ty tři unce.  
> Ten si je složil opatrně k ruce  
> a nakázal mu dojít pro uhel,  
> aby tak všechno pro své dílo měl.

> Když bylo uhlí a vše, jak se patří,  
> kanovník vytáh tyglík ze záňadří  
> a ukázal jej knězi: „Tady mám  
> svůj instrument. Jen vemte si ho sám  
> a vlastní rukou vložte unci rtuti  
> sem dovnitřku. A už můžete s chutí  
> ve jménu božím začít s alchymií.  
> Nemnozí lidé dosud poznali ji  
> tak jasně, jako poznáte ji vy  
> při pokusu, který vás udiví.  
> Já umrtvím teď před vašimi zraky  
> tu rtuť a stvořím zázrak nad zázraky,  
> ze rtuti stříbro, ryzí zcela tak,  
> jak v tobolce je vaší stříbrňák,  
> a bude stejně zvonivé a kujné.  
> A jestli zklamu, ze lživosti zbujné  
> mě nařkněte, ať nesmím na ulici!  
> Mám vzácný prášek; s jednou jeho lžící  
> dokážu divy, v něm je největší  
> můj um, jak pokus hned vás přesvědčí.  
> Ať ten váš sluha vyjde zatím ven,  
> a dveře zavřete, ať utajen  
> zůstane pokus náš, ať nikdo z lidí  
> nás při té naší vědě neuvidí!“

> Vše stalo se, jak kanovník si přál;  
> sluha se hnedka přes práh odebral,  
> pán jeho zamkl dveře na petlici  
> a na dílo se vrhli čekající.

> Kněz, kanovníka zlého poslušen,  
> postavil tyglík, dmýchal pod plamen,  
> a otáčel se roven obrtlíku.  
> Ten kanovník pak hodil do tyglíku  
> na štipec prášku (nevím, o co šlo,  
> snad mletou křídu, roztlučené sklo  
> či co, však za groš nemělo to ceny)  
> a knězi, jenž byl všecek oslněný,  
> přikázal uhlí shrnout na tyglík.  
> „Abyste viděl,“ řek ten kanovník,  
> „jak rád vás mám, vy sám teď rukou vlastní  
> proveďte věc, jež význam má tak zvláštní!“

> Kněz, celý šťastný, zašeptal jen: „Dík!“  
> a vršil uhlí, jak chtěl kanovník.  
> A zatímco se dřel, ten ďábel náš,  
> ten kanovník — kéž vzal ho satanáš! —  
> březový uhel vytáh ve stínu;  
> ten uhel však měl uvnitř dutinu,  
> a stříbrné v ní ukryl hobliny  
> ve váze unce. Otvor dutiny  
> pak ucpal zase začerněný vosk.  
> Chápejte dobře, tuhle ničemnost  
> nastrojil předem, nečekal až tam;  
> a přichystal si, jak hned povím vám,  
> jiné věci, co mu přišly vhod.  
> Už před příchodem myslel na podvod  
> a neodešel, než svůj proved trik,  
> než sedřel kněze z kůže, hanebník.  
> Vztek chytá mě, když mluvím o něm chvilku,  
> sám rád bych se mu dostal na kobylku,  
> jen vědět jak; je hnedka tu, hned tam  
> a nemá stání; kde jej honit mám?

> Teď dejte pozor, proboha, co dál!  
> Ten uhel předem připravený vzal  
> a tajně si jej přidržoval v dlani.  
> Kněz zatím pilně vršil bez ustání  
> řeřavé uhlí, jak jste slyšeli.  
> Tu kanovník řek: „Špatně, příteli,  
> ta kupa není podle regule,  
> hned ji však spravím, nebude tak zle.  
> Pusťte mě k tomu na nějakou chvíli.  
> Je mi vás líto, u svatého Jiljí,  
> jak je vám horko, vždyť jste samý pot!  
> Tu máte šátek, to vám přijde vhod!“  
> Kněz, prosťáček, si utíral pot s tváře,  
> a lump ten zatím, důstojně se tváře,  
> svůj uhel vložil na střed tyglíku  
> a tak rozdmýchal oheň ve mžiku,  
> že horký plamen brzy zažhnul zas.

> „Pojďme se napít,“ řek pak, „už je čas,  
> hned bude všechno dobré, příteli,  
> tož sedněme si, buďme veselí!“  
> Když zrádný uhel shořel na popel,  
> tu jeho obsah do tyglíku sjel  
> roztaven horkem, zcela přirozeně,  
> neboť byl k středu vložen uváženě;  
> náš kněz však pranic netušil; on, žel,  
> měl každý uhel vskutku za uhel  
> a myslel si, že hra se hraje čistá.  
> Tu, když byl hotov, řek ten alchymista  
> našemu knězi: „Nuže, do díla!  
> Máte snad věc, co by se hodila  
> na slití kovu? Sotva! To je bídy!  
> Skočte mi aspoň pro velký kus křídy  
> a já z ní potom formu vydlubu,  
> co podobala by se kadlubu.  
> A naberte mi vody pramenité  
> vědro či mísu. Hnedka uvidíte,  
> jak dopadlo to naše kuchaření.  
> A abyste snad neměl podezření  
> a nemyslel si, že vás podvedu,  
> já zůstanu vám stále v dohledu;  
> ven raději se spolu odebéřem.“

> Tak otevřeli u komory dveře  
> a zavřeli zas, sotva vyšli pryč,  
> a vzali s sebou, povídám vám, klíč  
> a vrátili se po kratičké chvíli;  
> proč bychom o tom týden hovořili.  
> Kanovník z křídy zručně vydlabal  
> slévací kadlub, jak vám povím dál.

> V rukávě totiž ještě tajně měl  
> tabulku stříbra (čert s ním do pekel!),  
> vážila unci, o nic míň, nic víc,  
> a proved trik s ní, o němž chci vám říc.

> Vyhloubil kadlub v šíř i do délky  
> podle té skryté stříbra tabulky  
> (kněz neměl potuchy o kousku tom),  
> a v rukávě skryl stříbro na potom.  
> A potom vzal svůj tyglík z plamene,  
> slil obsah do té formy ztvárněné  
> a celý kadlub hodil posléze  
> do mísy s vodou, a pak na kněze:  
> „Nu, pokuste se vlastní rukou vybrat,  
> jak pevně doufám, celou unci stříbra!“  
> Vždyť sám tam dodal hoblin stříbrných;  
> co, k čertu, jiného být mohlo z nich!

> Kněz rukou sáh a vytáh stříbro čisté!  
> Jakou měl radost, pochopíte jistě,  
> když uviděl to opravdové zboží.  
> „Kéž Bůh vám žehná a s ním Matka Boží  
> a všichni svatí, drahý příteli!“  
> zvolal ten kněz. „Aby mě prokleli,  
> jestli se od vás nenaučím hned  
> váš ušlechtilý um, tu vědu věd;  
> a budu váš a všechno vám chci dát!“

> Kanovník na to: „Ještě jedenkrát  
> to zkusíme, abyste dobře vnik  
> do naší vědy a jak odborník  
> si mohl vést, až dostanete chuť  
> a já tu nebudu. Tož vemte rtuť,“  
> dál pokračoval, „unci navažte jí,  
> už víte, jak to vědci provádějí,  
> a podruhé své zkuste umění,  
> ať ve stříbro se též vám promění.“

> Kněz proved znovu pečlivě svou věc,  
> jak vnuk mu kanovník, ten proklatec;  
> důkladně, pilně dmýchal do plamene,  
> aby tak došel mety vytoužené.  
> A kanovník ho nechal tak si vést,  
> aby moh znovu uplatnit svou lest.  
> Měl připravenou v ruce dutou hůl  
> (teď pozor, páni, jak to navlíknul!),  
> a jako předtím, do té dutiny  
> stříbrné zase ukryl hobliny  
> ve váze unce, a též zátkou z vosku  
> zaplnil díru k stříbrným těm kouskům.  
> A zatímco se namáhal náš kněz,  
> kanovník lstivě do cesty mu vlez,  
> zas do tyglíku hodil ten svůj prach  
> (aby ho za to ďábel z kůže stáh,  
> to ať dá Bůh za jeho podlosti,  
> byl zkažený svou lží až do kosti!),  
> pak naklonil se s holí nad tyglík  
> a chytře proved ničemný svůj trik.  
> Zamíchal uhlí, a je jasná věc,  
> to nepochopí jenom pitomec,  
> že vosk v tom žáru hned byl roztaven  
> a celý vnitřek hole vyklouz ven  
> a do tyglíku samozřejmě spad.  
> Co lepšího si, panstvo, možno přát?

> Kněz falešnému tomu dobrodinci  
> zas na lep sed, vše za bernou vzal minci  
> a radost měl, že její líčení  
> je na mě moc. To bylo křepčení!  
> Hned život nabízel i majetek  
> tamtomu lotru. Ten mu na to řek:  
> „Ba, dobře znám svou vědu, ač jsem chud,  
> to ale není všechno doposud!  
> Nemáte tady někde doma měď?“

> „Ta se tu najde,“ zněla odpověď.

> „A jestli ne, tak rychle kupte ji,  
> ať vniknete v mou vědu hlouběji!“

> Kněz přinesl kus mědi oddaně  
> a kanovník vzal měď tu do dlaně  
> a unci navážil, jak předtím rtuti.  
> Na vlastní jazyk nemám spolehnutí,  
> když vyjádřit chci onu dvojí tvář,  
> co měl ten kanovník, ten arcilhář.  
> Přátelsky k lidem jednal naoko,  
> leč v srdci skrýval zlobu divokou.  
> Mrzí mě mluvit o té přetvářce,  
> však to, co moje vyprávění chce,  
> je varovat vás, varovati svět,  
> nic jiného; však s tím už skončím hned.

> Dal do tyglíku svoji unci mědi,  
> pak dohlédl, jak tyglík v ohni sedí,  
> nasypal prach, kněz musel ohnout hřbet  
> a při dmýchání hloub se naklánět,  
> vše znovu zas, všechny ty opičky;  
> vůbec ten kněz byl takhle maličký.  
> Pak do zchystané formy slil tu měď  
> a do mísy vše hodil naposled  
> a potom rukou sáhl do vody.  
> A v rukávu (známe ty podvody)  
> měl připravený už ten slitek stříbra.  
> Potají, lotr, z rukávu jej vybral —  
> kněz neprohlédl dosud hru tu zrádnou —  
> a do té mísy nechal slitek padnout.  
> Pak natápal tu čerstvě slitou měď  
> a velmi pokradmu ji z vody zved,  
> a skrývaje ji, objal ramena  
> našeho kněze, jemuž záměna  
> zůstala tajnou, k sobě níž ho stáh  
> a v předstíraných spustil výčitkách:  
> „Tak pomozte, tak jako dřív já vám!  
> Strčte tam ruku, zkuste, co je tam!?“  
> Kněz našel stříbro, sotva dovnitř hmát.  
> A kanovník řek: „Teď bych zanes rád  
> tři tyhle slitky někam k zlatníkovi;  
> zač stálo naše dílo, hned nám poví.  
> Jestli to není nejryzejší kov,  
> na čestné slovo, škoda o nich slov!  
> Hned poznáme, zda zasloužíme výtky.“

> Tož k zlatníkovi vzali ty tři slitky,  
> a tam nastalo velké zkoušení,  
> jak pod kladivem, tak i v plameni,  
> a opravdu, ty slitky ryzí byly.  
> Kdo raděj byl než kněz náš pošetilý!  
> Pták nemoh více toužit po svítání,  
> ni slavík po máji a milování,  
> nikdo mít nemoh do zpěvu chuť větší,  
> ni žena k tanci nebo na kus řeči  
> ať o lásce či vnadách jiných paní,  
> a žádný rytíř netoužil víc v klání  
> dokázat lásce své, co všechno sved,  
> než kněz náš toužil po té vědě věd.  
> A na kanovníka hned takhle šel:  
> „Pro Ježíše, co za nás krvácel,  
> dám vám, co chcete, třeba na úpis!  
> Nač přijde ten váš tajný recepis?“

> „Při naší Paní,“ zněla odpověď,  
> „ne lacino! Vždyť v celé zemi teď  
> jen jeden fráter zná jej, a pak já.“

> „Nic nevadí, jen rcete, proboha,  
> jaká je cena? Prosím, prosím vás!“

> „Opravdu, pane, je to drahý špás.  
> Když ptáte se, chci za ten recept svůj  
> čtyřicet liber, tak Bůh při mně stůj!  
> A to jen z přátelství, to musím říc,  
> že jinak stál by ještě mnohem víc.“

> Kněz přinesl tu sumu ve zlatu  
> a vyplatil ji, dukát k dukátu,  
> hned kanovníku za ten recepis;  
> nic netušil, jak strašlivě se říz.

> „Nerad bych však,“ ten řekl, „to se ví,  
> teď přišel o své vzácné tajemství.  
> Střezte je dobře, máte-li mě rád!  
> Vždyť kdyby lidi mohli rozpoznat,  
> co všechno tajným uměním svým svedu,  
> tu z žárlivosti na tu moji vědu  
> by zabili mě, zcela určitě!“

> „Ne, Bůh mě chraň!“ děl kněz, „co pravíte?  
> Radši bych ztratil majetek i dům,  
> a jestli ne, ať přijdu o rozum,  
> než vy abyste upad do neštěstí!“

> „Dík za tu dobrou vůli, mnoho štěstí,“  
> děl kanovník, „a přízeň buď vám přána!“

> Odešel. Kněz pak toho šarlatána  
> už nespatřil. A když pak později  
> sám do pokusů dal se s nadějí,  
> tu ono nic! Tož, recepise, vale!  
> Tak spálil se, tak lumpovi sed na lep!  
> A tak se ocit na té šikmé dráze,  
> co vede lidi ke hříchu a zkáze.

> Tak všude, páni, i v tom hodnostáři,  
> člověk a touha po zlatu se sváří,  
> že vlastním zlatem na to doplácejí.  
> A přemnozí ti slepí zlatoději  
> jen pro svou choutku, řek bych nejradši,  
> o zlato přijdou a tak zžebračí.  
> Jsouť alchymisti plni mlhavosti  
> a nestačí jim dnešní lidé prostí  
> svým rozumem. Ba, jsou to pěkní ptáci;  
> svou vyřídilkou umí zpracovat si  
> ty, kterým žvaní o svých velkých snech,  
> však bez kousíčku šance na úspěch.  
> Kdo něco má, ten o to bude chudší,  
> jestliže zlato množiti se učí.

> Ba, takový je užitek z té hry,  
> že veselí se změní ve chmury,  
> že vydatné a těžké měšce prázdní,  
> že alchymistům v uších kletby zazní  
> od podvedených, co jim půjčovali.  
> Fuj! Hanba! Pročpak ten, který se spálí  
> do ohně prsty musí strkat zas?  
> Kdo jste s tím začal, nechte toho včas,  
> a líp je pozdě, nežli nikdy ne,  
> kdy všechno jmění se vám rozplyne.  
> Vždyť pouštíte se marně do díla;  
> tak jako zbrklá slepá kobyla,  
> co nedbá jam a směle uhání,  
> ať přes kameny, co ji poraní,  
> ať po silnici vede cesta její,  
> tak vy si vedete, vy zlatoději!  
> Když nevidíte řádně na oči,  
> ať aspoň hlava se vám netočí.  
> I kdybyste si oči vykoukali,  
> zisk v tomhle obchodě je věru malý,  
> ztratíte všechno, co jste měli v ruce.  
> Pryč od ohně, ať nehoří tak prudce,  
> a nepleťte se do té podlé hry,  
> ať neztratíte všechny úspory!

> A ještě chtěl bych tady sdělit s vámi,  
> co dokládají zasvěcenci sami.  
> Tak o tom píše Arnold z Villanovy  
> ve spise _Rosarius_ těmi slovy,  
> jež beze lži vám říkám, každý suď:  
> „Na světě nikdo neumrtví rtuť,  
> není-li její bratr umrtven.  
> A ten, kdo první poznal zákon ten,  
> mudrců otec, Hermes, pravil tak:  
> ‚Nemůže nikdy zhuben býti drak,  
> není-li také jeho bratr sklán,‘  
> což znamená, by jasný smysl dán  
> byl přirovnání, že ten drak je rtuť  
> a sourozenec síra; její žluť  
> nám _Sol_ a _Luna_ může poskytnout.  
> A proto,“ praví, „dejte na můj soud  
> a nezkoušejte pokus takový,  
> jestliže mudrc sám vám nepoví,  
> co vlastně myslí; ten, kdo nepochopí  
> řeč učenců, jen hlouposti pak tropí.  
> To učení a tato věda mají  
> provždycky zůstat v nejtajnějším taji.“

> Či co ten učeň Platónův nám poví,  
> jenž vyzvídat chtěl jednou na mistrovi,  
> jak svědčí jasně kniha _Senior_,  
> že o tom vůbec nemůže být spor:  
> „Jaké má kámen mudrců as jméno?“

> A Plato řekl, jak je uvedeno:  
> „Vem kámen, který titan nazvaný je.“  
> „Co je to?“ — „Totéž, co je magnézie,“  
> řekl mu Plato. — „Hm,“ děl fámulus,  
> „to je _ignotum per ignotius_[^19].  
> Co je to magnézie, smím se ptát?“  
> „Toť voda, která musí sestávat  
> z čtyř elementů,“ odpověděl Plato.  
> „A co je to ta voda,“ žák řek na to,  
> „jestliže na ni recept vědět smím?“  
> „Ne,“ Plato děl, „to nikdy nepovím!  
> Přísahu složil každý filosof,  
> že neprozradí smysl těchto slov,  
> ať písmem v knize, aniž komu v sluch.  
> Tak velkou cenu přikládá mu Bůh,  
> že nepřeje si jeho vyzrazení,  
> leč že by sám dal božské přivolení  
> a vnuk jej komu, jestliže sám chce;  
> a to je všechno k této otázce.“

> A proto říkám; když Bůh zakázal  
> i zasvěcencům dát svou znalost dál  
> a říci lidem, jak najít ten kámen,  
> nejlepší bude udělat s tím amen.  
> Vždyť kdo se staví Bohu na odpor  
> a k jeho vůli projevuje vzdor,  
> nedojde v ničem jeho požehnání,  
> i kdyby dělal zlato do skonání.  
> A tady taky končí příběh můj.  
> Bůh všechny dobré lidi opatruj!

>              AMEN

</section>
